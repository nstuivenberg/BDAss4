DOCUMENT : 144 of 158

PAPER : Algemeen Dagblad

DATE : February 4, 2002


BYLINE : SASKIA NOORMAN-DEN UYL

SECTION : Binnenland ; Pg. 2

LENGTH : 562 words

BODY :

HEADLINE : Bindende kracht van oprechte gevoelens ; Een dag van geluk en melancholie

Het was al ver over enen toen ik zaterdagochtend thuiskwam. Ik was vrijdagavond voor de radio met Cees Fasseur , de biograaf van Wilhelmina. We spraken over de inburgering van Maxima. Als toekomstig koningin van Nederland zal ze zich moeten verdiepen in wat in onze samenleving leeft. Ook wat een grote groep Nederlanders bindt aan Argentinie : de gevolgen van de mensenrechtenschendingen daar. Ik heb ervaren dat Maxima dat ook oprecht wil weten en begrijpen.
's Morgens nog even tikken op het raam van de buren ( dat had ik beloofd ) . Anne laat trots haar Maxima-Barbie zien. De buurvrouw knikt goedkeurend over mijn zelfgemaakte outfit en wij vertrekken. Vrij snel zijn we in Amsterdam op de grote parkeerplaats. Vandaar per bus naar de passagiersterminal. Door de beveiligingspoortjes , net als op Schiphol. Deze en gene worden zelfs gefouilleerd.
Vervolgens door de paspoortcontrole : mevrouw Den Uyl ( dat Noorman wil niet altijd ) mag ik uw legitimatie even zien ? Dan koffie en broodjes , praten en kleren kijken en hoeden natuurlijk. Veel jacquet , vaak gehuurd ( goed te zien ) . Praten met bekenden en vrienden zoals Dick B. wiens vader net is overleden ; het brengt ons terug naar de tijd dat mijn vader stervende was en waarin we nauw samenwerkten. Nog vaker zal ik deze dag melancholie voelen.
Voorwaarts , de bussen weer in en op weg naar de kerk. Bij het oversteken waait het hard. Ik draag een flinke hoed en jawel ; hij vliegt af. Gelukkig onbeschadigd zit hij een minuut later weer op mijn hoofd. In de kerk is het een feest : prachtige bloemen , heerlijk geurende lelietjes-van-dalen , zo mooi. We zijn op tijd : drie kwartier van tevoren. Door de kerk wandelen mensen op hun gemak.
Ik zei al dat we vast vlak achter een van die dikke pilaren terecht zouden komen. En ja hoor , zo was het. Bijna heel vak X had uitzicht op de tv-schermen en een dikke pilaar. Maar ach , de sfeer , de mensen maakten het uniek. Ik zat naast Erica T. We bleven af en toe even in het gangpad staan om een glimp op te vangen. Overigens pinkten we tegelijk met 60 procent van alle aanwezigen een traantje weg. Heel wat heren graaiden ook naar de zakdoek. Vooral bij de tango en bandoleon die de emotie raakten.
Ik realiseerde me dat de laatste keer dat ik in deze kerk een plechtigheid meemaakte , de herdenkingsbijeenkomst van mijn vader was , in 1987. Ik dacht aan de droefheid die met de geschiedenis van Argentinie en de dwaze moeders en grootmoeders samenhangt. Ik zag het gezicht van Maxima met de emotie waarvan ik me verbeeld dat het de band met haar ouders en haar land was. In al die gevoelens is oprechtheid ; dat bindt ook.
Maar er werd ook gelachen in de kerk. Vooral door de enthousiaste reacties buiten de kerk die het spreken binnen even beletten. Het was mooi. De camera registreerde ( iets te dichtbij naar mijn opvatting ) de liefde en genegenheid van het paar.
Daarna met een aardige politieagent door de menigte naar de NOS-studio op de Dam. Daar maakten we met prachtig zicht de balkon ( kus ) scene mee. Het gesprek met Maartje van Weegen werd opgenomen en dus waren we om vier uur thuis waar zoonlief die op de hond paste voor de buis in slaap was gevallen. Het was de dag van Willem-Alexander en Maxima , een dag van geluk en melancholie. Als ze maar lang en gelukkig leven.

TAIL :
Koningshuizen ; Recht ; Politiek en Staat ; Staatsrecht ; Staatsvormen

