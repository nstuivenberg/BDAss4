DOCUMENT : 15 of 59

PAPER : Algemeen Dagblad

DATE : February 8, 2002


BYLINE : BAS VAN PUTTEN

SECTION : Cultuur & Media ; Pg. 12

LENGTH : 717 words

BODY :

HEADLINE : Pierre

Een avond opera. Te lang geleden. Het is met opera als met vriendschappen. Je groeit er in maar ook weer uit. Na een periode van onthouding is het de vervreemding die je doet verzuchten : wat heb ik ooit in hem of haar gezien ? Zo is het leven : bijna niets is voor de eeuwigheid.
De plek is het Muziektheater , de dag De Huwelijksdag , het uur de late namiddag en ongenode huwelijksgasten maken op Amsterdam CS met flessen bier in de bezopen boerenklauwen hun laatste burgerslachtoffers het leven zuur , maar twee haltes verderop geeft onze Nederlandse Opera goddank de Lohengrin van Wagner. We zijn weer onder ons : het pluche is eersterangs , de wraps zijn tegen schappelijke prijzen leverbaar met ham en zalm , de hoogvereerde Edo de Waart dirigeert , de champagne schuimt tevreden , ons kent ons en de collega van het muziekdepartement is als een soort geleidehond standby ter rechterzijde. Hij houdt van Wagner en hij houdt van mensen , en hij is behulpzaam als geen ander. Maar helpen doet het niet. Bijna alles wat ik zie , vind ik belachelijk. De zangers bijna allemaal een ramp , op onze eigen hypermuzikale Charlotte Margiono na. Ook triest is dat het koper in de eerste acte Hollands lief blijft. Het moet natuurlijk wel een beetje lijken wat het bij die malle Wagner is , krijgshaftige fanfaretaal , met een voor onze tijd suspecte overdrijving schetterend tot klinkend heldendom geblazen - liefst niet op , maar net over de rand van het moreel toelaatbare. Komt nog goed.
Maar die eerste acte. In de regie van Pierre Audi staat daar een muur van staal , een muur van vier verdiepingen maar liefst , met rijen koorzangers behangen. Die staat er niet bij Wagner. De zwaan die het bootje van de titelheld over de Schelde de opera binnentrekt , is bij Audi veranderd in een karretje met roeispanen. Het kan van alles betekenen. En het staat er ook omdat het alles kan betekenen. Best. Maar het bezorgt me een gevoel van verlatenheid. Dit had van deze regisseur ook Norma van Bellini kunnen zijn , of Verdi's Traviata. In de moderne regiecultuur is alles mogelijk. Alles wat specifieke opera's in historische en stilistische zin karakteriseert , heeft te buigen voor de huisstijl van de regisseur en zijn favoriete decorontwerper , beeldend kunstenaar Kounellis. Ik heb geen objectieve tegenargumenten. Maar ik voel onbehagen. En ik heb woorden voor dat onbehagen. Zelfs het bijzondere veralgemeent in onze postmoderne tijd gestaag. 't Gaat allang niet meer om Wagner. Wagner is het startpunt. De rest is verbeelding. Zegt het niet alles dat zijn opera's tegenwoordig worden vernoemd naar hun regisseurs ? De Lohengrin van Audi. De Parsifal van Gruber. Kunst ? Een imitatie van kunst. Een spelen met kunst. Zwaan ? Wat zullen we er nu eens op verzinnen. Ik hield van Wagner vroeger. Waarschijnlijk teveel. Net als met liefde ga je op een dag geloven dat het voor altijd is. Maar het blijft theater. Als het niet goed gaat , wordt het toch John Lanting. Wat is dit moffenspul toch kwetsbaar. Het koor is prachtig. Aan het effect van Edo's slag is wel te horen dat hij vaker Wagner heeft gedirigeerd. Maar godallemachtig , wat een achterlijk soort pathos , als niemand met bijpassende hysterie meegelooft.
Wat vind jij , vraag ik na afloop de muziekcollega. Ik heb er geen donder van begrepen. Ik ook niet , zegt hij. Maar het geeft niet. En hij zingt als iedereen beleefd en nederig de lof van de goede bedoelingen.
«Het riep na afloop niet eens boegeroep op» , schrijft de criticus van NRC Handelsblad bijna teleurgesteld over de gimmick met de roeispaanzwaan. Logisch. Op een dag geeft zelfs de ergste boeroeper het op met de berustende gedachte : ja , zo kan het ook. Typerend is hoe de toch verre van vermoeide recensent van Het Parool zijn visie op de zwaan ( «conceptuele malligheid van de eerste orde» ) in het bredere perspectief van zijn comfortabele berusting plaatst. «Maar er is ook heel erg veel mooi aan deze productie.» Pregnanter kan het opgeruimde pragmatisme van vandaag niet klinken.Ik begrijp die houding. Men kan niet alles hebben. Men oordeelt stuksgewijs - per beeld , per stem , per scene. En pakt tevree wat men aan schoonheid pakken kan.
Wagner is aan Spielberg toe. Ik ook. Zwaan is pas zwaan als er zwaan op staat.

TAIL :
Opera ; Kunst en Cultuur ; Kunst ; Muziek ; Klassieke Muziek

