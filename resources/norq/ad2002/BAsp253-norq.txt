DOCUMENT : 253 of 254

PAPER : Algemeen Dagblad

DATE : February 4, 2002


BYLINE : CARL TER LINDEN

SECTION : sport ; Pg. 15

LENGTH : 488 words

BODY :

HEADLINE : Zij trouwt met een heel land ; CITATEN VAN DOMINEE TER LINDEN

Wij denken thans ook aan de ouders van prinses Maxima , zonder wier liefde en zorg zij niet geworden zou zijn die zij geworden is en die vandaag in gedachten bij hun dochter en schoonzoon zijn , zoals zij bij hen. Wij denken ook aan haar land Argentinie , dat op dit moment in zo grote zorgen is.
Misschien dat jullie beiden begrijpt waarom dit verhaal ( bijbelverhaal van Ruth , red. ) vandaag centraal staat. Want - met alle verschil tussen die oude vertelling en de geschiedenis van jullie leven - je zult toch , lieve Maxima , momenten hebben gekend dat je dacht : moet ik dit wel doen ; met hem meegaan naar een land ver van het mijne , naar een vreemd land en een vreemd volk , met een andere geschiedenis , een andere identiteit , een andere cultuur ?
( Citerend uit een brief van Willem-Alexander :) «Vanaf mijn vroegste herinneringen weet ik hoeveel het koningschap vraagt. Ja , dat het een offer is , een bijna onmenselijk offer , dat ik mijn toekomstige vrouw vraag te brengen. Zij trouwt niet alleen met mij , maar met een heel land.»
Maar tegelijk klinkt in je brief het besef door , dat als er iemand is , die je echt tot steun zou kunnen zijn , dan is zij het wel : deze vrouw met haar vrolijke karakter en haar talenten , haar - zoals je zegt - brede visie en haar vermogen de dingen een beetje te relativeren.
En dat is dan het tweede vanmorgen : de ontdekking die jullie deden hoezeer jullie beiden , met al je heilzame verschillen , door dezelfde normen en waarden , zoals Willem-Alexander zei , bent gevormd. Waarden en normen die voor jou , Alexander , verbonden zijn met het geloof waarin je bent opgegroeid. Je zou ook , zei je , niet meer zonder dat geloof kunnen leven : «Het geeft mij» , zei je , «houvast in moeilijke tijden en bij moeilijke beslissingen. Het geeft me ook iets waaraan ik uiteindelijk verantwoording kan en mag , ja moet afleggen. Dat is voor mij de manier om zelfrespect en eigenwaarde hoog te houden , en soms tegen de stroom in te blijven gaan , omdat je zeker weet dat je op het juiste spoor zit.» Dit zijn de woorden van een mens die al met zijn geboorte ertoe bestemd is een zware taak op de schouders te nemen ; ...
«Uw God is mijn God» , zei Ruth , en vandaag zegt de bruid datzelfde tegen haar bruidegom. Wel heeft zij daarbij vele vragen. Maar wie heeft die niet ? Zoals de vraag hoe deze wereld van God vandaan kan komen. Deze wereld , met , zo staat het in haar brief , al haar schoonheid en menselijke goedheid , maar ook met haar pijn , haar zonde , haar kwaad. Maar bij alle vragen is er toch , zeg je , een ding : «dat er een klein hoekje is in mijzelf , dat maakt dat ik af en toe bid en mijn ogen naar hem ophef en in hem geloof , en erop vertrouw dat hij er altijd is. Voor mij is God liefde. Die liefde die mensen tot elkaar brengt , een liefde die je kracht geeft , en waardoor mensen elkaar met respect behandelen.»

TAIL :
Koningshuizen ; Recht ; Politiek en Staat ; Staatsrecht ; Staatsvormen

