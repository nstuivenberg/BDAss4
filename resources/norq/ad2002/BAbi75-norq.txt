DOCUMENT : 75 of 158

PAPER : Algemeen Dagblad

DATE : February 6, 2002


BYLINE : DOOR JEROEN BUIJSEN

SECTION : Binnenland ; Pg. 3

LENGTH : 438 words

DATELINE : Rotterdam

BODY :

HEADLINE : Isotopen vooral diagnostisch toegepast

Radio-isotopen zijn stoffen die radioactieve straling uitzenden. Ze worden in de nucleaire geneeskunde toegepast voor diagnostische doeleinden en - minder vaak - voor behandelingen.
Met grote gammacamera's kan de radioactieve staling worden opgevangen en omgezet in een beeld. Hiermee kan worden gezien of het isotoop zich ergens in het lichaam ophoopt. Er zijn allerlei onderzoeken waarbij gebruik wordt gemaakt van deze radioactieve stoffen. Een bekend voorbeeld is de botscan. Bij dit onderzoek wordt een kleine hoeveelheid ( radioactief ) technetium dat is vastgemaakt is aan een fosfaatverbinding , ingespoten in een bloedvat. Deze fosfaatverbinding heeft de eigenschap zich in delen van bot op te hopen waar bijvoorbeeld een uitzaaiing zit. Zo kunnen uitzaaiingen in het bot veel eerder worden aangetoond dan met gewone rontgenfoto's.
Een andere methode waarbij isotopen van pas komen is de schildwachtklierprocedure , die onder andere wordt gebruikt bij borstkanker en een agressieve vorm van huidkanker. Rondom de tumor wordt het isotoop ingespoten. Dit zal vervolgens via de lymfebanen worden afgevoerd. Met een radioactiviteitsmeter wordt vervolgens de lymfeklier opgespoord waar het isotoop zich heeft opgehoopt. Deze klier wordt verwijderd om te onderzoeken of er zich uitzaaiingen in bevinden. Dat maakt het onnodig alle lymfeklieren in de lies of de oksel te verwijderen.
Niet alleen kankerpatienten kunnen door een tekort aan isotopen in het nauw komen. De nucleaire geneeskunde doet ook onderzoeken naar bijvoorbeeld de functie van het hart , de nieren of de schildklier. Een belangrijke toepassing van isotopenonderzoek is de longscan , waarmee heel belangrijke informatie wordt verkregen bij het vermoeden van een longembolie.
De verwachtingen over op behandeling gerichte toepassingen van isotopen waren hooggespannen. Toch vormen ze maar een klein deel van de activiteiten van de nucleaire geneeskunde. Belangrijke aandoeningen die behandeld worden met radioactieve stoffen zijn bepaalde schildklieraandoeningen , waaronder sommige vormen van schildklierkanker.
Daarnaast wordt soms gebruik gemaakt van een behandeling met strontium bij uitgebreide uitzaaiingen in de botten. De overige behandelingen van tumoren met isotopen zijn erg gespecialiseerd en worden maar in een paar centra toegepast.
Een kankerpatient ondergaat een nucleaire behandeling in het ziekenhuis. De sluiting van de reactor in Petten verergert de schaarste aan radio-isotopen die voor de behandeling nodig zijn.FOTO FBF

TAIL :
Gezondheidszorg ; Geneeskunde ; Kernenergie ; Economie ; Energievoorziening ; Gezondheid

