DOCUMENT : 33 of 59

PAPER : Algemeen Dagblad

DATE : February 6, 2002


BYLINE : DOOR RUUD MEIJER

SECTION : Cultuur & Media ; Pg. 13

LENGTH : 583 words

DATELINE : Leiden

BODY :

HEADLINE : Jasperina laat Dietrich stralen en verleppen ; Von Kopf bis Fuss verliefd op diva theater

«Waar is m'n emmer water ? Waar is m'n Ajax ? » , roept Marlene Dietrich aan het begin van de gelijknamige theatervoorstelling. Wie de Duitse diva met de mooie benen nou niet direct associeert met het dweilen van kleedkamervloeren moet voor een ontluisterend kijkje achter de schermen zeker gaan kijken naar de show Marlene Dietrich. Op bewonderenswaardige wijze laat Jasperina de Jong deze legende beurtelings stralen en verleppen.
«Pijn en verdriet zijn prive» , zegt Doris Baaten in haar ingetogen rol van Marlenes kleedster Vivian Hoffman. Hoffman voegt daaraan toe dat zij er achter de schermen steeds bij is geweest , dat zij alles hoe pijnlijk of prive ook - heeft gezien.
De hele voorstelling speelt zich af in 1969 in de kleedkamer van het beroemde Parijse theater Olympia. Dietrich loopt al tegen de 70 en krijgt steeds meer moeite om zichzelf toonbaar en fit genoeg te krijgen om haar «tour de chant» een beetje acceptabel voor het voetlicht te krijgen. «We waren zulke goede vrienden , m'n lichaam en ik» , verzucht ze , «maar we zijn uit elkaar geraakt.»
Jasperina de Jong debiteert dit soort oneliners perfect getimed en met een amusant gevoel voor understatement. De voorstelling zit er vol mee. In de tragikomische dweilscene waarin Marlenes ziekelijke smetvrees openbaar wordt gemaakt , zegt zij bijvoorbeeld over Greta Garbo dat zij «er op het podium uit ziet alsof haar slipje schrijnt».
Al dweilend gaat zij wel meer en meer twijfelen of zij deze avond uberhaupt nog wel kan optreden. Wanneer de diva haar been bezeert tijdens de schoonmaakwerkzaamheden besluit ze bijna om er definitief de brui aan te geven. Als Dietrich echter bedenkt wat het alternatief zal zijn het trouwen van «een ouwe dikke man met gewoontes» dwingt zij zichzelf met de tekst «laten we kijken of we ze nog een keer voor de gek kunnen houden» om toch maar weer het podium op te gaan.
De tweede helft van deze intieme musical bestaat uit het concert dat Dietrich gaf in Olympia. Gedurende de eerste drie kwartier van de show is er iets magisch gebeurd. Aanvankelijk zit je te kijken hoe knap Jasperina de Jong de rol van Dietrich speelt , maar wanneer zij in een witte glitterjurk en een witte bontjas opkomt , is zij Marlene Dietrich geworden. Het schuifelende loopje , het waggelende hoofdje , de traag omhoog krullende glimlach : het is allemaal een lust voor het oog. Ook haar stem heeft niets meer met Jasperina de Jong te maken. Voor hits als Lili Marlene en Kopf bis Fuss , sfeervol begeleid door het trio Ad van Dijk , heeft De Jong haar heldere sopraan verruild voor een lage zing-zeg alt.
Als de pijn en het verdriet af en toe niet een beetje te veel naar de achtergrond werden verdreven door Marlenes zwarte humor zou Marlene Dietrich een perfecte voorstelling zijn geweest. De tragiek van het verschijnsel Dietrich zou wat meer geaccentueerd mogen worden , dan was ook de bevrijdende lach groter geweest. Maar ach , het is een kniesoor die daar op let. De rest van de zaal is al van Kopf bis Fuss verliefd op Marlene Dietrich. En , zeer terecht , op Jasperina de Jong natuurlijk.
Voorstelling : Marlene Dietrich. Met Jasperina de Jong en Doris Baaten. Geschreven door : Pam Gems. Vertaald en bewerkt door : Allard Blom. Muzikale leiding : Ad van Dijk. Regie : Ruut Weissman. Gezien in de Leidse Schouwburg. Tournee t/m 01-06-02.
****
Jasperina de Jong overtuigt als Marlene Dietrich in de gelijknamige musical. Foto ANP/ROBERT VOS

TAIL :
Musical ; Kunst en Cultuur ; Kunst ; Theater

