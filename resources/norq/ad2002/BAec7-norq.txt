DOCUMENT : 7 of 119

PAPER : Algemeen Dagblad

DATE : February 9, 2002


BYLINE : DOOR AD BERGSMA

SECTION : Economie ; Pg. 39

LENGTH : 528 words

DATELINE : Londen

BODY :

HEADLINE : Vrouwelijke uitvinders blijven moederen

De prijs voor de Britse vrouwelijke uitvinder van het jaar is gewonnen door de scheikundige Ithiel Mogridge. Zij heeft een niet-giftig verfafbijtmiddel bedacht. Andere genomineerden gingen vooral typische vrouwenproblemen te lijf.
Vier van de tien Engelse schoolmeisjes kunnen geen ei meer koken , meldde The Guardian gisteren , maar vrouwen rukken wel op traditionele mannelijke terreinen op. Ze manifesteren zich bijvoorbeeld als uitvinders. Om dit heuglijke feit voor het voetlicht te brengen , bestaat in Engeland sinds vier jaar een prijs voor de Female Inventor of the Year. Dit jaar ging de hoofdprijs naar een milieuvriendelijk verfafbijtmiddel.
Uiteraard leverde de uitverkiezing politiek correct applaus op. De staatssecretaris van wetenschap , Lord Sainsbury , sprak van een voorbeeldfunctie. «Jonge meisjes kunnen hieraan aflezen dat zij in de toekomst ook op dit gebied kunnen uitblinken.» Premier Tony Blair had al eerder een vergelijkbaar schouderklopje uitgedeeld. Goedwillendheid heeft echter ook venijnige kantjes. De uitvinding van Mogridge brengt namelijk niet de doorbraak die de jury belooft. Het Britse bedrijf Eco Solutions heeft al sinds 1995 een patent op een goedwerkend , absoluut gifvrij verfafbijtmiddel , dat op de markt is toegelaten om te gebruiken door kinderen vanaf vijf jaar. In Nederland is dit middel onder de naam Bio-flux Aqua afbijtmiddel op de markt.
De prijswinnende vinding van Mogridge is misschien wel nieuw voor scheikundigen - de samenstelling is nog geheim - maar voor de consument is het lood om oud ijzer. Het is dan ook jammer dat de prijs met valse borstklopperij is uitgereikt. Het lijkt ook wel of de jury is gezwicht voor de verleiding om een typisch mannelijke uitvinding te kiezen.
De andere genomineerden hadden zich vooral op vrouwenzaken onderscheiden. Enkele voorbeelden : inlegkruisjes voor medisch ondergoed , een ecologische make-up verwijderaar , een handigheidje waardoor het dekbed beter in zijn hoes blijft zitten , langer brandende kaarsen en een bord met daarop afgemeten dieetporties getekend. Ook de vindingen voor kinderen waren erg in trek. Een moeder bedacht een lepel met een dwarsstuk , die kinderen niet te ver in hun mond kunnen steken. Een ander zette omklapbare wieltjes onder een reisstoeltje. De topper was een commodekussen met een tuigje , dat bedoeld was om de «stress bij het verwisselen van een luier weg te nemen».
Oscar Middendorp , directeur van het bedrijf InnoConcepts dat probeert uitvindingen van anderen een plaatsje op de markt te geven , juicht het Engelse initiatief op zich toe : «Ongeveer 15 procent van de uitvinders waarmee wij samenwerken is vrouw. Het is jammer dat dit er zo weinig zijn , want vrouwelijke uitvindingen liggen vaak goed in het verlengde van de belevingswereld van vrouwen.» En het zijn nog steeds de vrouwen die de boodschappen doen.
Ithiel Mogridge vond als een van de weinige Britse vrouwen iets uit wat niet met direct huishouden of kinderen heeft te maken : een afbijtmiddel zonder gif.

TAIL :
FOTO MARTIN BEDALL
Innovatie en uitvindingen ; Onderscheidingen ; Vrouwen ; Maatschappij ; Bevolking ; Algemeen ; Wetenschap en Techniek

