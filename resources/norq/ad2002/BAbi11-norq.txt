DOCUMENT : 11 of 158

PAPER : Algemeen Dagblad

DATE : February 9, 2002


BYLINE : DOOR FRED KRAMER

SECTION : Binnenland ; Pg. 2

LENGTH : 722 words

DATELINE : Koewacht

BODY :

HEADLINE : Zoeken naar de voeten van Yolanda

De politie groef de afgelopen dagen de grond in het Zeeuws-Vlaamse Koewacht af , rondom een stacaravan waar tot vorig jaar de Belgische Claudy Pierret woonde. Hij gaf de Antwerpse postbode Yolanda Prinsen een lift kort voordat zij 4,5 jaar geleden verdween.
«Dat er bij ons in Koewacht zoiets verschrikkelijks is gebeurd. Dat had niemand gedacht.» Om haar ontzetting te benadrukken , legt de tienjarige Nadja uit het Zeeuws-Vlaamse gehucht Koewacht haar hand over haar mond.
Op haar fietsje rijdt ze met een doos stroopwafels rond. De opbrengst van de huis-aan-huisverkoop komt ten goede aan haar school. Nadja is aanbeland op de Nieuwe Karnemelkstraat nummer 3. Bij nummer 23 zal ze met zekerheid niet aanbellen. Daar zoeken Belgische en Nederlandse agenten al bijna een week naar sporen en stoffelijke resten van de Antwerpse postbode Yolanda Prinsen ( 29 ) . Of zoals Nadja het formuleert : « Ze zoeken daar naar de voeten van een vrouw.»
De gruwelijke details in de zaak van de vermoorde Yolanda Prinsen zijn vooral in Koewacht bekend. De vrouw verdween in oktober 1998, in de periode dat zij afkickte van een heroineverslaving. Zeven maanden later werd haar lijk gevonden in La Roche in de Belgische Ardennen. Het was verpakt in een juten mestzak. Op het lichaam was een driehoek gekerfd. Haar voeten ontbraken. Uit onderzoek bleek dat de voeten niet waren afgezaagd maar afgerukt.
De eerste aanwijzingen leidden naar Claudy Pierret , een 53-jarige Belg die Yolanda Prinsen kort voor haar verdwijning nog een lift gaf. Pierret woonde tot vorig jaar in een stacaravan op het erf van zijn vriend aan de Nieuwe Karnemelkstraat 23. Dat was reden voor het parket van Dendermonde opdracht te geven voor een grootschalig bodem- en sporenonderzoek. Daartoe is de grond rond de stacaravan volledig omgewoeld.
Afgelopen zaterdag maakte een helikopter infrarode beelden van het gebied , waarna graafmachines donderdag en gisteren de bodem omploegden. Gisteren kwam een eind aan de zoektocht. De huidige bewoners , die het huis met Kerstmis hebben betrokken , waren gisteren druk doende het erf op te ruimen. Alleen een mobiele toilet herinnert nog aan de tientallen Belgische en Nederlandse specialisten die hier in de grond hebben gewroet.
De nieuwe bewoners hebben niets te maken met de moord , maar zijn zichtbaar ontdaan door alle commotie. Vooral de pers moet het daarbij ontgelden. «In de kranten zijn feiten volledig verdraaid. Verder wil ik er niets over kwijt» , laat de huidige eigenaar weten.
Claudy Pierret wordt niet alleen verdacht van de moord op Yolanda Prinsen. Hem wordt ook de verdwijning van de 13-jarige Antwerpse Mady Hollander , nu 25 jaar geleden , aangerekend. Pierret , die getrouwd was met haar stiefzus , zou het meisje drie uur voor haar verdwijning in de auto hebben meegenomen. Daarna werd niets meer van haar vernomen. Haar lichaam is nooit gevonden. Pierret houdt nog steeds vol dat hij destijds autopech kreeg en Mady op 200 meter van haar woning heeft afgezet.
De lijst van verdwenen en vermoorde vrouwen met wie Pierret in verband kan worden gebracht , houdt hiermee niet op. In januari 1995 werd in het polderkanaal bij Vrasene het lichaam ontdekt van Marie-Jose de Nockere ( 56 ) , enkele kilometers van de plek waar Mady Hollander was verdwenen.
De vrouw bleek te zijn mishandeld , misbruikt en gewurgd. Met deze vrouw had Pierret een relatie ; in zijn wagen zijn haren van De Nockere gevonden. In zijn caravan bleek Pierret bovendien pornografische foto's te hebben van willekeurige vrouwen die hij had opgepikt. Pierret zat acht maanden in voorarrest maar kwam daarna vrij wegens gebrek aan bewijs en geknoei met het DNA-onderzoek.
Pierret is nu vrij man en woont bij zijn moeder in Beveren. De beschuldigingen tegen hem zijn niet hard te maken. Bovendien bestaan er sterke twijfels of de speurtocht in Koewacht iets oplevert.
Omwonenden hebben opgemerkt dat Pierret net voor zijn verhuizing dagenlang afval heeft verbrand. Eventueel bewijsmateriaal tegen de Belg zou daarmee in rook op zijn opgegaan , veronderstellen zij.
Opgravingen in het Zeeuws-Vlaamse Koewacht moeten meer duidelijkheid brengen over de verdwijning van Yolanda Prinsen.

TAIL :
FOTO PATRICK DE KUYSSCHER
Slachtoffers ; Moord en doodslag ; Recht ; Criminaliteit ; Delicten ; Geweldsdelicten ; Algemeen

