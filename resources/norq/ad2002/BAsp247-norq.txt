DOCUMENT : 247 of 254

PAPER : Algemeen Dagblad

DATE : February 4, 2002


SECTION : Sport ; Pg. 20

LENGTH : 509 words

DATELINE : Sankt Moritz

BODY :

HEADLINE : Oostenrijker Eberharter op gouden missie

De schaduw van Hermann Maier hangt niet langer over de Oostenrijkse skiploeg. Oostenrijk heeft een nieuwe skivedette : Stephan Eberharter uit Stumm , 32 jaar alweer. De Herminator is afgelost.
Eberharter heeft drie keer Olympisch skigoud in het vizier in Salt Lake City. De skier behaalde in Sankt Moritz in de laatste races voor de Olympische Spelen twee overwinningen : zaterdag op de afdaling , gisteren op de reuzenslalom. In die laatste discipline was het drie jaar geleden dat hij zegevierde.
De Oostenrijker is in 2002 bijna onverslaanbaar. In iets meer dan een maand reeg hij acht overwinningen aaneen. Hij won vijf afdalingen , waaronder de klassiekers in Val d'Isere , Kitzbuhel en Wengen , twee Super G's en een reuzenslalom. Sankt Moritz betekende zijn tweede dubbel in dit jaar. In Kitzbuhel won hij de Super G en afdaling op opeenvolgende dagen.
Eberharter is een fenomeen in het alpine skien. Elf jaar geleden werd hij al tweevoudig wereldkampioen , op de Super G en de combinatie. Daarna moest hij zeven jaar wachten op zijn eerste zege in de wereldbeker : in 1998 in Crans Montana op de reuzenslalom. In datzelfde jaar veroverde hij Olympisch zilver in Nagano op de reuzenslalom.
Nagano betekende de terugkeer van Eberharter op wereldniveau. Jarenlang sukkelde hij met zijn vorm. In '96 werd hij zelfs teruggestuurd naar de serie om de Europa Cup , het amateurniveau in het profskien. «Aan die dagen denk ik vaak terug» , zei Eberharter in Sankt Moritz. «Het heeft me gehard. Al kan ik niet bevroeden wat me in deze dagen overkomt.»
In Sankt Moritz pakte hij zaterdag de wereldbeker op de afdaling. Door zijn vijfde seizoenzege in de formule I van het alpine skien werd hij onbereikbaar voor zijn landgenoot en concurrent Fritz Strobl. «De afdaling is de koningsdiscipline in het skien» , wist Eberharter. «Die wereldbeker telt het meest. Dus ben ik er unheimlich blij mee.»
Voor Eberharter begon gisteren na de reuzenslalom zijn nieuwe missie : goud. «Mijn seizoen kan eigenlijk niet meer stuk , maar de Olympische Spelen zijn het hoogtepunt van het seizoen. Ik ben favoriet , maar dat geeft geen extra druk. Ik weet dat veel skiers mij kunnen verslaan. Het gaat in Salt Lake City om de vorm van de dag.»
Bij de vrouwen werpt Oostenrijk twee favorieten in de sneeuw in Salt Lake City : Renate Gotschl en Michaela Dorfmeister. Gotschl nadert de topvorm. In Are , Zweden won ze zaterdag de sprint-afdaling en werd ze na de elfde plaats op de slalom ook winnares van de combinatie. Dorfmeister hield zich koest maar is als leidster in het klassement om de wereldbeker wel de regelmatigste in dit seizoen.
De slalom leverde gisteren een zege op voor Laure Pequegnot , haar derde overwinning in de wereldbeker. Wereldkampioene Anja Paerson viel in de eerste manche uit. De Zweedse is na haar serie van vier overwinningen de weg tussen de poortjes volledig kwijt.
De FranCaise Laure Pequegnot op weg naar haar overwinning in de afdaling , meetellend voor de wereldbeker.

TAIL :
FOTO REUTERS
Ski sport ; Sport ; Wintersport

