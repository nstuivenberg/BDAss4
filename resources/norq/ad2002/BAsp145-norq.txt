DOCUMENT : 145 of 254

PAPER : Algemeen Dagblad

DATE : February 6, 2002


SECTION : Sport ; Pg. 18

LENGTH : 291 words

BODY :

HEADLINE : Monique de Wilt Polsstokhoogspringster

«Ik woon al tweeenhalf jaar in Duitsland. Meestal haal ik mijn boeken bij de bibliotheek. Toen ik hier net woonde , las ik vooral Engels , maar sinds kort lees ik ook Duits. Dat is iets lastiger , maar ik heb wel meteen veel meer keus.
Bridget Jones's Diary las ik in het vliegtuig. Geregeld moest ik hardop lachen , tot verbazing van de persoon naast me. Die moet hebben gedacht : wat is dat in hemelsnaam voor een raar mens ? Het gekke is dat ik dit boek al eens in het Nederlands had gelezen. Toen vond ik er niet zoveel aan. In het Engels genoot ik ervan. Het zal wel met de vertaling te maken hebben gehad.
De boeken van John Grisham zijn gewoon altijd heel spannend. Ik lees ze in een ruk uit. De laatste twee heb ik nog niet gelezen , want ik hou niet bij wanneer de nieuwe titels verschijnen.
I have Life is een waar gebeurd verhaal over een vrouw die wordt aangerand in Zuid-Afrika en voor dood wordt achtergelaten. Ze overleeft echter en moet een manier vinden om haar leven weer op te pakken. Het boek gaat over haar herstel. De tranen stonden in mijn ogen tijdens het lezen. Ja , het is een tamelijk zwaar boek. Maar het is ook inspirerend. De les die erin ligt opgesloten : laat je niet neerslaan door het leven , ga gewoon door.
Ik had dit boek overigens ook in het Afrikaans kunnen lezen , dat is niet moeilijk voor een Nederlander. Als er al onduidelijkheid is , valt meestal wel uit het zinsverband af te leiden wat er wordt bedoeld. Bovendien valt er het nodige te lachen. Zo leerde ik tijdens een trainingsstage het woord voor duikfles. Je raadt het nooit : Onderwaterlong ! »

TAIL :
21
Monique de Wilt durft steeds meer met de polsstok
Literatuur ; Atletiek ; Sport ; Kunst en Cultuur ; Kunst ; Taal- en Letterkunde

