DOCUMENT : 110 of 158

PAPER : Algemeen Dagblad

DATE : February 5, 2002


BYLINE : BIJDRAGEN : OTHON ZIMMERMAN , JOS VAN DEN WIJNGAART , JEAN DOHMEN.

SECTION : Binnenland ; Pg. 2

LENGTH : 324 words

BODY :

HEADLINE : Ondertussen bij het CDA

Gerd Leers kan niet lang genieten van zijn burgemeesterschap in Maastricht. Binnen een week moet de net benoemde eerste burger van de Limburgse hoofdstad de macht alweer afstaan. Prins Ber III neemt zaterdag de sleutel van het stadhuis in ontvangst. Als Leers geluk heeft , krijgt hij het kleinood op aswoensdag terug.
Leers , tot nu toe CDA-Kamerlid , twijfelt nog of hij de sleutel wel uit handen moet geven. Grijnzend : «Daar leg ik me niet een-twee-drie bij neer. Ik heb zo ontzettend veel moeite moeten doen om die post te krijgen ! Misschien moeten ze carnaval maar een keer overslaan.»
Het had inderdaad wat voeten in de aarde voor Leers zich burgemeester van de stad aan de Maas mocht noemen. De vertrouwenscommissie wilde eigenlijk de plaatselijke universiteitsbons Karl Dittrich , maar de PvdA'er leek geen brandschoon verleden te hebben. Dus benoemde het kabinet Gerd Leers.
Die is meteen aan een spoedcursus Maastrichts begonnen om tijdens de volledig in het Mestreechs gehouden sleuteloverdracht geen modderfiguur te slaan. Gebogen boven allerlei lesboekjes en met hulp van een autochtone wethouder probeert hij te doen wat volgens Maastrichtenaren nog geen enkele niet-Maastrichtenaar is gelukt : hun taal leren spreken.
Leers is geboren in Kerkrade en spreekt een voor Maastrichtenaren onverstaanbaar dialect. In de wandelgangen van de Kamer deed hij vorige week opgewekt verslag van de resultaten van z'n inburgeringscursus. Wijzend naar zijn stropdas : «Weet je wat dit is ? Een krevat.»
Hij oefent ook al op grappen om de zaal voor zich te winnen. Enthousiast : «Ik heb iets ontdekt waar ze niet om heen kunnen ! De namen van de carnavalsverenigingen in Maastricht eindigen allemaal op Leers : Tempeleers , Sjraveleers , Keemeleers enzovoorts enzoverder. Nou , dan kan Gerd Leers er toch nog wel bij.»

TAIL :
Gemeentebestuur ; Folklore ; Kunst en Cultuur ; Cultuur ; Recht ; Politiek en Staat ; Staatsrecht ; Gemeenten

