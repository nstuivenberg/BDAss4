DOCUMENT : 76 of 254

PAPER : Algemeen Dagblad

DATE : February 8, 2002


BYLINE : DOOR RENZE LOLKEMA

SECTION : Sport ; Pg. 17

LENGTH : 998 words

DATELINE : Salt Lake City

BODY :

HEADLINE : IJskoningin in spe ; Anni Friesinger zoekt het eeuwige geluk

De meest waarschijnlijke ijskoningin van Salt Lake City is Anni Friesinger. De Duitse won dit seizoen op een World Cup na alle wedstrijden waaraan ze meedeed. Daarnaast pronkt ze graag met haar lichaam. Maar : «Er moet ruimte zijn voor fantasie.»
Mijn lichaam is mijn kapitaal. Anni Friesinger weet wat ze zegt. Op het ijs wordt ze bejubeld , eenmaal van het ijs bewonderd. Maar in beide werelden is ze onzeker. Hoe volwassen de 25-jarige wereldkampioene ook is.
Vorige week nog , in Calgary , keek ze sip , dagenlang. Bleekjes , doffe ogen , vermoeid. Juist zij , degene die van alle schaatsers het beste voorseizoen heeft gereden , was somber. «Geeft niet» , zei haar trainer Markus Eicher. Alsof hij zeggen wilde , dat ze dan straks in Salt Lake City weer iets te bewijzen heeft. Na een paar dagen bedacht Anni zelf een oplossing. «Ik ga onder de zonnebank liggen. Daar knap ik wel weer op.»
Anni kan stralen. Anni kan melancholiek zijn. Anni kan winnen. Nee , wil winnen. Want verliezen doet pijn. En pijn leed en lijdt ze genoeg. Daarom wil ze ook niet praten over Ids , de schaatser met wie ze dacht haar toekomst te delen. Die relatie brokkelde af in de zomer. En brak in december. «Maar dat is prive» , zegt ze gedecideerd. Want dat verhaal maakt pijn plots zichtbaar. Toch is het door die breuk dat ze nog meer haast heeft gekregen op het ijs. Met haar schaatsen onder reageert Anni haar frustraties af. Liefdesverdriet compenseert ze met fantastische tijden en onwaarschijnlijke prestaties. Om op het hoge podium gelukkig te zijn. Ook al duurt geluk daar maar even.
Op een onbevangen moment , op een hotelkamer in Steenwijk en een week na haar tweede Europese titel , heeft ze een zwak moment. «Ik wil zo graag eeuwig gelukkig worden.» Haar tranen weerstaat ze. Zo volwassen is ze inmiddels. In die kamer overschreeuwen de TMF-clips haar. Zo jong is ze ook nog. Dat geluk vindt ze niet op de ijsbaan , weet ze. Dat geluk moet ruimte krijgen. Het geluk van het hebben van een partner en daarna een kind. Het is haar ultieme wens , meer nog dan Olympisch goud. Want die wens betekent leven. Anni was de eerste die Gunda Niemann in oktober feliciteerde met haar zwangerschap. «Dat is veel belangrijker dan schaatsen. Zwanger zijn is - denk ik - het allermooiste dat er bestaat.»
Op haar hotelkamers ruimt ze altijd een plaatsje in voor Georg , haar zes jaar geleden overleden vader. Op de vergeelde foto , in een antieke lijst , draagt haar vader een sportief T-shirt. En hij heeft Anni , als baby , in beide handen. Hij was haar beste vriend , haar trainer en vooral haar vader. Ze wilde per se dat hij beter werd toen hij in de zomer van '96 wekenlang in een ziekenhuis lag. Roerloos. Het maakte niet uit hoe hij eruit zou komen , als hij maar weer thuiskwam. Georg Friesinger kwam nooit meer thuis.
Die pijn verbijt Anni ook op het ijs. Door te winnen. Door het talent dat haar ouders haar gaven - Georg en de Poolse Janina Korowicka leerden elkaar kennen bij het WK junioren in 1973 - ten volle te benutten. Schaatsen geeft haar kracht en zelfvertrouwen. Schaatsen schept vreugde. Schaatsen is haar leven.
Door te winnen leerde de grote wereld haar kennen. En focuste de aandacht op haar vrouwelijkheid. «Mijn lichaam is mijn kapitaal.» Zoveel heeft ze er inmiddels van geleerd. «Gewaagde foto's provoceren , ik weet het. De reacties zijn over het algemeen positief. Maar ik bespeur ook jaloezie. Diezelfde jaloezie die ik in de sport tegenkom. Ik heb mijn leven lang hard getraind. Soms zeg ik tegen mezelf : jaloezie is ook een soort waardering , erkenning. Daarom sta ik daar boven. En ik reken met ze af in mijn races.»
Fotografen willen meer dan Anni wil. Voor hen lijkt ze een ijsheilige. «Ik zal nooit alles laten zien. Het moet mooi zijn , echt mooi. Ik wil trots zijn op die foto's. Er moet ruimte zijn voor fantasie. Ik ga zelfs nooit topless zonnen. Een mooie bikini is veel stijlvoller.» Op talloze websites pronkt ze met haar lichaam. Maar de laatste sessies dateren van de herfst. «Ik krijg nog steeds zoveel aanvragen , vooral van de Duitse media. Ik moest wel nee zeggen. Geen interviews , geen foto's. Het draait om de Spelen. Dat moeten de media en de mensen maar accepteren.»
Friesinger wordt beschermd door een manager , Klaus Karcher. «Anni wordt voor Duitsland de vrouw van de Winterspelen. Haar naamsbekend is dit jaar met 60 procent gegroeid. Ze zal in eigen land de status van Steffi Graf benaderen. En waarschijnlijk overstijgen.» Verder is Markus Eicher van beslissende invloed. Die slaagde er vier jaar geleden in haar ervan te overtuigen dat het beter was het ouderlijk huis te verlaten. Want zelfs haar trainingsrondjes werden daar uit den treure geanalyseerd. Nu woont ze in een stijlvol Beiers appartement. In Inzell , op een steenworp afstand van haar moeder. En haar vrienden. «Want die helpen mij echt.»
Eicher beschouwt ze als haar tweede vader. «Ik train al 13 jaar met hem. Als hij weggaat , ga ik met hem mee. Ik wil geen ander. Hij heeft mijn vader gekend , en kent mij daarom heel goed. Ik hoef niet van trainer te wisselen. We hebben toch succes ? »
Haar energiebron lijkt onuitputtelijk. «Op de Olympische Spelen ben ik blij als ik een gouden medaille win. Dan is het toernooi geslaagd. Vorige week in Calgary was ik gewoon nerveus. M'n materiaal was niet in orde. En ik was moe. Ik heb juist die nervositeit nodig om scherp te zijn.»
Na de Spelen wil ze genieten. Het WK in Heerenveen bijvoorbeeld , begin maart , is bijzaak. Nieuwe doelen worden pas volgend jaar gesteld. «Ik wil door tot Turijn 2006. Dan ben ik 29. Ik wil zeker niet zo lang doorgaan als Gunda.» Niemann is 35 jaar. Friesinger : «Op m'n 30ste wil ik toch iets doen met binnenhuisarchitectuur. Dat is mijn hobby. Maar eerst het schaatsen.»
Anni Friesinger : «Mijn lichaam is mijn kapitaal. Ik zal nooit alles laten zien. Een foto moet mooi zijn , echt mooi. Er moet ruimte zijn voor fantasie.»

TAIL :
FOTO ANP/ JASPER JUINEN
Schaatsen ; Sport ; Wintersport

