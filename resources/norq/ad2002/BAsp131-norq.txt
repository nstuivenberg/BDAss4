DOCUMENT : 131 of 254

PAPER : Algemeen Dagblad

DATE : February 6, 2002


BYLINE : VAN ONZE CORRESPONDENT

SECTION : Sport ; Pg. 17

LENGTH : 259 words

DATELINE : Barcelona

BODY :

HEADLINE : Barcelona aast op Tomasson

Jon Dahl Tomasson heeft de clubs voor het kiezen , maar wil graag naar FC Barcelona. En BarCa wil de Deen van Feyenoord ook wel hebben. Dus lijkt de toekomst van de spits veiliggesteld , nu hij in juni transfervrij uit De Kuip kan vertrekken.
Trainer Rexach van Barcelona liet gisteren geen twijfel bestaan over de interesse van zijn club voor Tomasson. «We volgen hem als sinds zeven , acht jaar. We hebben al veel rapporten over hem.» Rexach zelf stelde , in zijn vorige functie als technisch adviseur , een van die rapporten op. «Dat Tomasson transfervrij is , maakt hem een interessante speler. Maar ik wil nu nog niet over een mogelijke aankoop speculeren» , zei de trainer. Een van zijn voorgangers , Louis van Gaal , wilde Tomasson in 1997 al naar Barcelona halen , maar de Heerenveen-speler koos toen voor Newcastle.
Zijn zaakwaarnemer , Emile Miedema , liet gisteren voor een Spaanse radio weten dat Tomasson «heel graag in het Barcelona-shirt» zou willen spelen. De Feyenoorder heeft altijd wel belangstelling voor de Catalaanse club gehad. Hij zou daar overigens de concurrentie moeten aangaan met Kluivert , Rivaldo , Saviola en Luis Enrique. In het Camp Nou zou hij een opvolger van die laatste speler kunnen zijn. De Spaanse international wordt dit seizoen door blessures geplaagd.
In het voordeel van Tomasson telt ook dat behalve BarCa concurrent Real Madrid hem wel zou willen hebben. Beide clubs zien een goede speler liever niet naar de concurrent gaan , ook al zou hij niet eens zeker van een basisplaats zijn.

TAIL :
Voetbal ; Sport

