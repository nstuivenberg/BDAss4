DOCUMENT : 139 of 254

PAPER : Algemeen Dagblad

DATE : February 6, 2002


BYLINE : DOOR GERARD DEN ELT

SECTION : Sport ; Pg. 21

LENGTH : 711 words

DATELINE : Hilversum

BODY :

HEADLINE : Shirtsponsors massaal weg uit eredivisie ; Negen clubs zoeken een nieuwe geldschieter

Een recordaantal shirtsponsors keert het betaald voetbal de rug toe. Negen clubs in de eredivisie verkeren in het ongewisse over een sponsor voor het nieuwe seizoen. Slechts twee clubs waarvan het contract afloopt , zeggen vrijwel zeker te zijn van verlenging van de sponsorovereenkomst : Willem II ( Interpolis ) en De Graafschap ( Centric ) . Zeven clubs erkennen dat het op het ogenblik lastig is een nieuwe shirtsponsor te vinden.
De schaarste aan sponsors en de grote vraag van de clubs heeft tot gevolg dat de beschikbare bedragen ook lager zijn. «De prijzen staan wat onder druk» , zegt directeur Hans Nijland van FC Groningen. «Dat is ook logisch als veel clubs zoekende zijn en het bedrijfsleven de clubs voor het uitzoeken heeft. Anders dan in andere jaren staan de sponsors bepaald niet in de rij.»
Behoudens de top-3, die met ABN Amro , Philips en Stad Rotterdam langlopende contracten heeft , zijn alleen Roda JC ( Eneco ) , Heerenveen ( Unive tot 2006 ) en FC Utrecht ( Amev ) op de langere termijn zorgenvrij. Sparta onderhandelt nu reeds over verlenging van het sponsorcontract met Goudsche Verzekeringen na het seizoen 2003. «We zien wat er elders in het voetbal gebeurt en daarom is regeren ver vooruitzien» , aldus directeur Henny Beijer.
FC Den Bosch , NEC , NAC , FC Twente , Vitesse , AZ en FC Groningen zijn thans naarstig op zoek naar gegadigden. FC Groningen hoopt binnen twee weken uitsluitsel te krijgen of sponsor Idee voor Vakwerk wil doorgaan. «Maar we hebben ook andere lijntjes uitgegooid. Het is onverstandig alle eieren in een mandje te stoppen» , aldus directeur Nijland.
Sponsoradviseurs bevestigen het beeld dat het bedrijfsleven tamelijk kritisch staat ten opzichte van het betaald voetbal. Frank van den Wall Bake : «Het voetbal zit te hoog te paard. Het is nog steeds sport nummer 1, maar de bedragen zijn te hoog en de markt is op dit ogenblik slecht. In een volle wachtkamer konden de clubs een flinke prijs vragen , maar in een lege wordt de prijs door de klant bepaald.»
Henri van der Aat van sponsoradviesbureau Trefpunt hekelt het gebrek aan creativiteit en innovatie. «Sponsors willen uitdragen dat zij maatschappelijk verantwoord ondernemen. Het gaat niet meer om de naam op het shirt en een bord langs de zijlijn. Gek genoeg zitten veel clubs nog steeds op dat spoor. Weinigen zijn bezig met nieuwe media , met sms-services en internet. Dat kost geld , maar de kost gaat voor de baat uit.» Namens een van zijn klanten onderzoekt hij of een van de vacante clubs past in de sponsorstrategie. Welke club dat is , wil hij niet zeggen. Hij wordt bijgevallen door Marcel Beerthuizen ( TBWA/Brand Experience Company ) , die constateert dat bedrijven huiverig zijn om in het voetbal te stappen. «Het gaat de bedrijven niet meer om naamsbekendheid , om de naam op het shirt. Het gaat om de effectiviteit van elke sponsorgulden. Clubs die alleen publiciteitsruimte op het shirt verkopen , bieden een sponsor geen meerwaarde. Je wilt je als sponsor associeren met een club met uitstraling , die ook een boodschap of een gevoel overbrengt. Niet iedere club heeft dat.»
Directeur Roelant Oltmans van NAC zegt te beseffen dat alle clubs in dezelfde vijver vissen. Sponsors Wagner & Partners en Hans Verkerk Keukens houden ermee op. «Niet alle clubs staan echter hetzelfde bekend. De vraag is welke cultuur , welke sfeer , welke ambitie en plaats op de ranglijst je kunt bieden. In dat opzicht is NAC heel aantrekkelijk. We zoeken naar een strategische partner op de lange termijn. We voeren orienterende gesprekken , maar niets is zeker totdat de handtekening staat.»
Club van het jaar NEC ziet in de zomer sponsor CSS van het tenue verdwijnen. Volgens directeur Alex Tielbeke wordt gesproken met geinteresseerden , «maar met de kerktoren in zicht zijn we nog niet thuis». Freek van Beusekom van FC Twente zegt eveneens zoekende te zijn naar een opvolger voor Essent , «maar het konijn is nog niet in het hok». FC Den Bosch zoekt de opvolger van Holland Office Groep vooral in de periferie. «Voetbal is local business. Kijk maar waar de hoofdkantoren van de grote shirtsponsors staan. Vandaar dat we nadrukkelijk in ons verzorgingsgebied kijken» , zegt directeur Rick van Elst.

TAIL :
Sponsoring ; Voetbal ; Sport ; Economie ; Bedrijfsleven

