DOCUMENT : 143 of 158

PAPER : Algemeen Dagblad

DATE : February 4, 2002


BYLINE : VAN ONZE VERSLAGGEVERS

SECTION : Binnenland ; Pg. 9

LENGTH : 440 words

DATELINE : Den Haag

BODY :

HEADLINE : Rel om reactor in Petten ; Onrust over scheurtjes in wand van kerninstallatie

De kernreactor in het Noord-Hollandse Petten moet van minister Pronk ( VROM ) worden stilgelegd , omdat de beveiliging in het bedrijf Nuclear Research and Consultancy Group ( NRG ) onvoldoende is. Pronk wil «geen enkel risico nemen».
Een reeks incidenten bracht de minister tot de overtuiging dat ingrijpen nodig was. Er is geen direct gevaar voor rampen , maar de veiligheidscultuur binnen de onderneming is zo slecht dat doorwerken niet verantwoord is.
De directie van de NRG vindt stilleggen van de reactor onnodig. Ook de beheerder van de reactor , het Gemeenschappelijk Centrum voor Onderzoek ( GCO ) van de Europese Commissie , is vooralsnog niet van plan de reactor stil te leggen. «Wij volgen de adviezen van de Kernfysische Dienst op» , zegt woordvoerder D. McGary. «Wij hebben geen reden aan te nemen dat die een negatief advies geeft. We wachten de brief van Pronk af.»
In de omgeving van de reactor is onrust ontstaan na het bericht dat afgelopen zomer een tweede scheurtje is gevonden in de 5 centimeter dikke wand van de reactor. Volgens woordvoerder J. Jenniskens van de NRG is de kans groot dat de scheur er al sinds de ingebruikname in 1984 zit. «Net als de eerste scheur overigens. Door de betere meetapparatuur zijn we er nu pas achter gekomen dat er nog iets zit. Uit controles van de KFD blijkt dat de scheurtjes niet groeien en niet gevaarlijk zijn. Voor de veiligheid controleren we nu jaarlijks in plaats van driejaarlijks. Verder is er niets veranderd.»
De dienst werd bij zijn inspectie wel bevestigd in «al langer levende zorgen over de veiligheidscultuur» , zegt een woordvoerder van Pronk. De werkverhouding verslechterde in december , toen een klokkenluider naar buiten bracht dat er werd gesjoemeld met de veiligheid rond de reactor. Ook meldde hij dat de werksfeer binnen NRG ernstig was verziekt.
Jenniskens geeft toe dat er een geschil tussen bestuur en werknemers is geweest. Dat zou inmiddels zijn opgelost. A. Pater , bestuurslid van de ABNVN , de eigen vakbond van de reactor , bevestigt dat de spanningen zijn weggenomen.
Vice-premier Borst , tevens minister van Volksgezondheid , noemde het besluit van Pronk gisteren «heel verstandig». «Bij kernergie moet je altijd het zekere voor het onzekere nemen.»
Een van de redenen waarom de directie er niet voor voelt de reactor stil te leggen , is dat het bedrijf meer dan de helft van de radio-isotopen produceert waarmee kankerpatienten in heel Europa worden behandeld. «De isotopen moeten binnen enkele uren na productie in de ziekenhuizen zijn» , zegt Jenniskens. «Anders werken ze niet meer.»

TAIL :
Kernenergie ; Economie ; Energievoorziening

