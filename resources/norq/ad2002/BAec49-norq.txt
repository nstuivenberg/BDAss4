DOCUMENT : 49 of 119

PAPER : Algemeen Dagblad

DATE : February 7, 2002


BYLINE : VAN EEN ONZER VERSLAGGEEFSTERS

SECTION : Economie ; Pg. 19

LENGTH : 380 words

DATELINE : Amsterdam

BODY :

HEADLINE : Uitzender Vedior verwacht slap 2002

Uitzendconcern Vedior waarschuwt voor een zwakke eerste helft van het jaar. Het bedrijf , dat gisteren de jaarcijfers presenteerde , wil zich gaan toeleggen op flexwerk in de niet-conjunctuurgevoelige sectoren gezondheidszorg en onderwijs.
In de neergaande economie heeft Vedior in 2001 de omzet licht zien stijgen tot Euro 6766 miljoen. Het nettoverlies was , zoals verwacht , met Euro 143 miljoen echter groter dan een jaar eerder , toen Euro 139 miljoen verlies werd gemaakt. Vooral in de tweede helft van 2001 had het bedrijf het moeilijk. In het laatste kwartaal daalden omzet en winst met respectievelijk 9 en bijna 50 procent.
Dit jaar verwacht het Brits-Nederlandse concern , met vestigingen in 27 landen , in eerste instantie weinig goeds. «We zullen naar mogelijkheden moeten zoeken om ons bedrijf efficienter te maken» , aldus de Britse bestuursvoorzitter Tony Martin. Hij verwacht dat Vedior het dit kwartaal in bijna alle marktsegmenten moeilijk zal krijgen en slechtere resultaten zal boeken dan in de eerste drie maanden van 2001.
Vedior wil zich dan ook meer gaan toeleggen op de niet-conjunctuurgevoelige branches gezondheidszorg en onderwijs. Daar blijft ook tijdens een economische neergang grote behoefte aan ( flexibel ) personeel , zo bleek het afgelopen jaar. Bovendien zijn de winstmarges op personeel als leraren , dokters en verplegers gunstig vergeleken met het «bulkwerk» : de laaggeschoolde productiekrachten.
Wel gaf Martin aan dat de prestaties van zijn bedrijf snel kunnen omslaan als de economie weer aantrekt. «De kleinere concurrenten ontberen het geld om verder te groeien. Als de markt aantrekt , zitten we goed en wordt 2003 een geweldig jaar voor het uitzendwezen.»
Volgens Martin is het dieptepunt in Amerika al bereikt en bevindt de Europese uitzendmarkt zich «dicht bij de bodem». Het echte omkeerpunt komt echter niet voor het derde kwartaal , zo verwacht de Vedior-topman. Alleen in Groot-Brittannie bleven de prestaties het hele jaar door op peil. Dankzij de in 1999 overgenomen dochter Select was Groot-Brittannie goed voor 12 procent van de omzet en 26 procent van de nettowinst voor goodwill.
Vedior
Infographic : Copyright Algemeen Dagblad 070202

TAIL :
Arbeidsbemiddeling ; Economie ; Sociale Economie ; Werkgelegenheid

