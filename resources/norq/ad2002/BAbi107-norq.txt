DOCUMENT : 107 of 158

PAPER : Algemeen Dagblad

DATE : February 5, 2002


BYLINE : DOOR MILJA DE ZWART

SECTION : Binnenland ; Pg. 5

LENGTH : 332 words

DATELINE : Den Haag

BODY :

HEADLINE : Rabbae niet opgestapt maar geschrapt

GroenLinks-Kamerlid Mohamed Rabbae is niet op eigen verzoek geschrapt van de landelijke verkiezingslijst , maar op initiatief van de kandidatencommissie van zijn partij.
De commissie gunde Rabbae niet de vierde plaats , die hij ook in 1998 bezette. Zij wilde hem ook niet degaderen. «Gelet op je positie en zelfrespect vinden wij dat niet passend» , zou de commissie hebben gezegd. «Daarom hebben we besloten je helemaal van de kandidatenlijst af te voeren.»
Dat schrijft Rabbae in een brief aan alle afdelingen van GroenLinks. Het Kamerlid hoopt dat het congres hem op 9 februari alsnog op een verkiesbare plek zet. Bij de presentatie van de lijst , drie weken geleden , zeiden leden van de kandidatencommissie dat Rabbae zich tot hun onaangename verrassing had teruggetrokken. De suggestie werd gewekt dat hij geen genoegen nam met een andere plaats dan de vierde. Vragen over de precieze toedracht wilde de commissie niet beantwoorden.
Rabbae schrijft : «Ik heb een voorkeur uitgesproken voor plaats vier , maar ik heb hier geen halszaak van gemaakt. Ik heb de commissie speelruimte geboden door te stellen dat mijn voorkeur geen ultimatum was ( of plaats vier , of niets ) . De commissie gaf mij op haar beurt geen enkele speelruimte.»
Op de omstreden plaats vier staat nu Wijnand Duyvendak , directeur van Milieudefensie en onvermoeibaar strijder tegen uitbreiding van Schiphol. Duyvendak is tevens partner van partijvoorzitter Mirjam de Rijk.
Op het kandidatencongres van GroenLinks dreigen zaterdag veldslagen te worden uitgevochten. Er wordt gelobbyd voor Rabbae , voor zittend Kamerlid Tom Pitstra die is gewipt wegens oncollegiaal gedrag en voor nieuwkomers als oud-wethouder Frank Kohler en ex-Kabouter Roel van Duijn. De Kamerleden Ineke van Gent , Ab Harrewijn en Hugo van der Steenhoven strijden voor een hogere plaats op de lijst.

TAIL :
Verkiezingen ; Politieke partijen ; Recht ; Politiek en Staat ; Staatsrecht ; Gemeenten ; Binnenlandse Politiek ; Lokale Politiek

