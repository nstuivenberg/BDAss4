DOCUMENT : 35 of 52

PAPER : Algemeen Dagblad

DATE : February 6, 2002


BYLINE : DOOR DENIS VAN VLIET

SECTION : Voorpagina ; Pg. 1

LENGTH : 600 words

DATELINE : Rotterdam

BODY :

HEADLINE : Gevaarlijk tekort aan isotopen

Tientallen kankerpatienten dreigen te overlijden door een grote schaarste aan isotopen voor nucleaire geneeskunde. Oorzaak van het tekort is de aanstaande sluiting van de kernreactor in Petten. Twee andere Europese reactoren die het materiaal produceren liggen stil wegens onderhoud.
Uit Amerika kunnen geen radioactieve isotopen worden gehaald , doordat het materiaal daar sinds 11 september niet meer per vliegtuig mag worden vervoerd.
Het Academisch Ziekenhuis in Rotterdam heeft minister Pronk ( Milieu ) verzocht terug te komen van zijn plan de reactor vrijdag buiten werking te stellen. Pronk meent echter dat er wel degelijk goede alternatieven zijn. De installatie wordt tijdelijk gesloten wegens een scheurtje in een van de reactorvaten. De minister raadt ziekenhuizen aan de isotopen in het buitenland te kopen.
Een woordvoerder van de kernreactor in Mol ( Belgie ) zegt op korte termijn niets te kunnen leveren. Tot begin maart ligt deze reactor stil. Ook in Frankrijk is een belangrijke reactor buiten werking gesteld. Samen met Petten zijn de twee centrales goed voor de helft van de wereldproductie van radio-isotopen.
Op pagina 3 «We kunnen halve week vooruit»
«We kunnen hooguit nog een halve week vooruit»
vervolg van pagina 1 Isotopen
De Inspectie voor de Gezondheidszorg ( IGZ ) onderzoekt hoe groot het tekort aan licht radioactieve stoffen is. Verder kijkt de inspectie of er alternatieven zijn voor de isotopen. De IGZ hoopt vandaag verslag uit te brengen.
Alleen al in Nederland ondergaan jaarlijks 100.000 patienten een onderzoek waarbij radio-isotopen worden gebruikt. Het Academisch Ziekenhuis Rotterdam vreest de komende dagen de behandeling van meer dan 50 patienten te moeten stopzetten. «Als zij niet worden behandeld , komen ze te overlijden» , aldus het ziekenhuis , dat vreest dat het onderzoek van prof. dr. Krenning komt stil te leggen. Hij behandelt enkele doodzieke patienten met radioactieve hormonen die alleen in de hogefluxreactor in Petten kunnen worden gemaakt.
Het Nederlandse Kankerinstituut in Amsterdam zegt dat er weinig reden is voor paniek. Het wijst erop dat het bedrijf Tyco , dat in radio-isotopen handelt , keiharde garanties heeft gegeven over de levering van het nucleaire materiaal. Onzin , zegt Rob Boer , voorzitter van de Nederlandse Vereniging voor Nucleaire Geneeskunde. «De reactoren in Belgie en Frankrijk liggen immers ook stil. We kunnen hooguit nog een halve week vooruit. Importeren uit de VS lukt niet , de radio-isotopen zijn schaars en zeer beperkt houdbaar. Alternatieve behandelingen zijn er ook niet , want dan waren ze al lang en breed toegepast. Heel misschien krijgen ze het met veel kunst- en vliegwerk voor elkaar aan de vraag te voldoen , maar ik vrees het ergste.»
Boer pleit niet voor het openhouden van Petten. Hij weet niet hoe slecht de reactor in Petten eraan toe is. Het bedrijf Tyco was gisteravond niet bereikbaar.
Het scheurtje in de Pettense reactor heeft geen moment acuut gevaar opgeleverd de veiligheid en de gezondheid , heeft Pronk gisteren de Tweede Kamer gemeld. Bij een eventueel lek zou de inhoud van het reactorvat terechtkomen in een bassin dat eromheen zit. «Lekkage in of buiten het reactorgebouw wordt uitgesloten geacht.»
De minister maakt zich zorgen om de «veiligheidscultuur» in het bedrijf. Directie en personeel zouden op voet van oorlog staan. Een intern controle-orgaan , de reactorveiligheidscommissie , «vervult geen serieuze rol bij de bedrijfsvoering» , aldus Pronk.

TAIL :
Geneeskunde ; Gezondheidszorg ; Kernenergie ; Economie ; Energievoorziening ; Gezondheid

