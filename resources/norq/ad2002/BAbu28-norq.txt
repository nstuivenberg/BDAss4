DOCUMENT : 28 of 94

PAPER : Algemeen Dagblad

DATE : February 8, 2002


BYLINE : DOOR JEAN DOHMEN EN MILJA DE ZWART

SECTION : Buitenland ; Pg. 7

LENGTH : 758 words

DATELINE : Den Haag

BODY :

HEADLINE : Het dreamteam valt uit elkaar ; analyse

Leefbaar Nederland wil het Binnenhof omschoffelen. In de peilingen staat de nieuwe partij van Pim Fortuyn inmiddels op 21 zetels. Heeft de partij te vroeg gepiekt ? De problemen voor de nieuwkomer stapelen zich op.
«Magertjes» , snoof Pim Fortuyn toen in januari de groslijst werd gepresenteerd met 350 kandidaat-Kamerleden voor Leefbaar Nederland. Amper drie weken later is de spoeling nog dunner geworden. De een na de ander is afgehaakt , onverkiesbaar gezet of teruggedeinsd voor de gevolgen.
Zanger Henk Wijngaard trok zich als eerste terug : de Emmenaar beweerde dat hij zich per ongeluk kandidaat had gesteld voor de Kamer. Later gaf de vertolker van nummers als Met de vlam in de pijp toe dat hij met zijn flirt met de politiek alleen maar aandacht wilde trekken voor zijn nieuwe cd.
Sportcommentator Hans Kraaij senior bezweek dit weekend onder de druk van de komende verkiezingen. De NOS gooide hem de deur uit nadat hij zich kandidaat had gesteld. Kraaij kreeg slappe knieen en trok zich terug. Officier van justitie Fred Teeven , hoogleraar David Pinto en seksbaas Jan Bik willen wel , maar zijn door het bestuur van hun district op onverkiesbare plaatsen gezet.
Jan Nagel is onverwacht toch in de race voor een Kamerzetel. Hoewel hij zelf had gezegd alleen lijstduwer te worden , besloot het landelijk bestuur dat de voorzitter Kamerlid moest worden. Het bestuur is kennelijk niet gerust op de goede afloop van het avontuur. Leefbaar Nederland heeft een bindende figuur nodig. «We moeten voorkomen dat de fractie uit elkaar valt. Daarom hebben we iemand nodig die weet hoe het politieke wereldje in elkaar zit» , zei woordvoerder Van de Linde onlangs.
Of Nagel het gebrek aan Haagse ervaring kan goedmaken , is de vraag. De enige kandidaat die gepokt en gemazeld is aan het Binnenhof is oud-minister van Verkeer en Waterstaat Tjerk Westerterp , die een jaar geleden tot 5000 gulden boete werd veroordeeld omdat hij onder invloed een ernstig verkeersongeluk had veroorzaakt. De oud-CDA'er heeft met zijn echtgenote afgesproken dat hij niet meer dan drie dagen per week aan het Kamerlidmaatschap zal besteden.
Op de groslijst staat verder Marten Bierman , ooit te groen voor GroenLinks , nu een onopvallende senator die in de Eerste Kamer een aantal provinciale partijtjes vertegenwoordigt. Fortuyn zelf moet zijn aandacht straks verdelen tussen de Tweede Kamer en de Rotterdamse gemeenteraad : hij voert in maart de lijst aan van Leefbaar Rotterdam. Voor die laatste klus wil hij niet meer dan een dag in de week aan uittrekken.
Boeiend is ook hoe de samenwerking tussen de linkse populist Nagel en rechtse populist Fortuyn zal verlopen. Leefbaar Nederland dreigt twee kapiteins op een schip te krijgen , die allebei andere opvattingen hebben over de te varen koers. Nagel - die aan zijn werk bij de arbeidersomroep de bijnaam Raspoetin van de VARA heeft overgehouden - zat zes jaar voor de PvdA in de Eerste Kamer. Zijn ego doet niet onder voor dat van Fortuyn. Bovendien moet hij als linkse waakhond voorkomen dat Fortuyn te ver naar rechts afdwaalt. De stevige opvattingen van de lijsttrekker over asielzoekers deelt hij in elk geval niet. Het lijkt vragen om moeilijkheden.
De kandidaten die een grote kans maken in de Kamer te komen , gaan samen naar de hei voor een spoedcursus teambuilding. Dat is hard nodig. Fortuyn en Nagel moeten de geschiedenis van het Algemeen Ouderen Verbond nog maar eens goed nalezen. De bejaardenpartij van Jet Nijpels haalde in 1994 zes zetels , maar viel daarna door onderlinge meningsverschillen in vier splinterpartijen uiteen.
In de Kamer wreekte zich ook dat de partij geen stevige ideologische basis had. De tijd van de Grote Politieke Tegenstellingen mag dan wel voorbij zijn , de leden van een fractie zullen wel in grote lijnen dezelfde opvattingen over de maatschappij moeten hebben. Anders valt de club bij het eerste het beste inhoudelijke meningsverschil uit elkaar. D66 had wel zo'n basis : een sociaal-liberale visie werd gecombineerd met pleidooien voor staatkundige vernieuwing.
Het belooft een boeiende bijeenkomst van de Leefbaren te worden , daar op de hei. Het valt te hopen voor de heren - er staan weinig vrouwen op de groslijst van Leefbaar Nederland - dat er meer is dan alleen onvrede over de huidige politiek. Anders kan de Tweede Kamer zich opmaken voor een herhaling van de soap rond het Algemeen Ouderen Verbond.

TAIL :
Politieke partijen ; Verkiezingen ; Recht ; Politiek en Staat ; Staatsrecht ; Gemeenten ; Binnenlandse Politiek ; Lokale Politiek

