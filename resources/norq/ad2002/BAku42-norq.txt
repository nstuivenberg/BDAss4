DOCUMENT : 42 of 59

PAPER : Algemeen Dagblad

DATE : February 5, 2002


SECTION : Cultuur & Media ; Pg. 13

LENGTH : 542 words

BODY :

HEADLINE : Ego

Treurigheid in de Akbarstraat en Felix Rottenberg probeert al het leed te ontrafelen. Hij heeft vier maanden in een Amsterdamse probleemwijk gebivakkeerd en een portret van de bewoners en hun zorgen in de Kolenkitbuurt gemaakt. De Akbarstraat ( 22 nationaliteiten , veel Marokkanen en Turken ) gebruikte hij als uitgangspunt voor de documentaire die als drieluik op Nederland 3 is uitgezonden.
Dat Rottenberg de «egodocumentaire» als vorm heeft gekozen is minder opvallend dan de machteloosheid die hij tijdens zijn verblijf in de Akbarstraat is tegengekomen. Het ego van de voormalige voorzitter van de PvdA is nu eenmaal krachtiger ontwikkeld dan het sociaal beleid in die buurt. Sommigen vinden hem irritant en arrogant , een salonsocialist en een ijdele praatjesmaker. Anderen zien hem eerder als een sociaal bewogen intellectueel , een alleskunner met grote verbale kwaliteiten en een brede kennis.
In elk geval heeft Felix Rottenberg weer aangetoond dat hij ook mooie documentaires kan maken. In de Akbarstraat , waar de migrantenproblemen zo hoog zijn opgestapeld dat zelfs hij er nauwelijks nog over heen kan kijken , legt hij voortdurend de vinger op tere plekken die daarna meer op lelijke zweren lijken. «Het is hier eigenlijk een ouderwetse blanke bende» , concludeerde hij in de laatste aflevering. Daarin maande hij ook een welzijnswerkster van Turkse afkomst tot meer daadkracht. «Ik denk dat het cruciaal is dat jouw generatie het hier gaat overnemen.»
Rottenberg heeft zijn ego met volle kracht ingezet om te verduidelijken dat het beleid in een migrantenwijk is vastgelopen. Hij sprak met jong en oud , man en vrouw , bestuurders en hulpverleners en zorgde door zijn onbevangen werkwijze vaak voor prachtige scenes. De programmamaker was in de Akbarstraat zo nadrukkelijk aanwezig dat zijn ego niet alleen boven alles en iedereen uitstak , maar soms ook een aandoenlijke vorm aannam. Rottenberg plooide zich even gemakkelijk in de rol van straatschoffie als die van Minister van Staat. Dat verraadt toneeltalent , een constatering waarmee hij vast geen moeite heeft.
In HH Zondag bij Hanneke Groenteman bezwoer Rottenberg nog eens dat zijn gewoonte om tijdens gesprekken diep onderuit te zakken niets met een nonchalante houding of gemakzucht , maar wel alles met zijn broze gezondheid heeft te maken. Groenteman verzuimde te vragen waarom hij elk zinnetje bij voorkeur met «ik» begint en waarom hij altijd en overal zelf in beeld wil zijn. Rottenberg kon alleen meedelen dat hij zich als partijvoorzitter nooit politicus heeft gevoeld.
Dat kwam goed uit , want de documentaire was ook een pijnlijke aanklacht tegen de politiek en het ambtelijke apparaat dat nog trager dan stroop op de misstanden reageert. Wat de partijbons kennelijk nooit heeft geweten , ontdekte de documentairemaker. Alleen onmacht regeert de allochtonen in hun zwaar geblesseerde wijk. «Hier worden de mensen stapel krankzinnig van» , verzuchtte hij na weer een confrontatie met de bureaucratie.
De egotrip van Felix Rottenberg wordt inmiddels vervolgd in een praatprogramma op de late woensdagavond dat toevallig zijn naam draagt en waarin hij ook liggend en met de benen op tafel is te bewonderen : Slot Rottenberg.

TAIL :
Televisie ; Media ; Omroep

