DOCUMENT : 71 of 94

PAPER : Algemeen Dagblad

DATE : February 5, 2002


SOURCE : AP

BYLINE : AP , REUTERS

SECTION : Buitenland ; Pg. 7

LENGTH : 349 words

DATELINE : Washington

BODY :

HEADLINE : Irakezen bedreigen Amerika ; Bagdad waarschuwt voor vergelding «verschikkelijker dan 11 september»

Iran en Irak hebben gisteren de Verenigde Staten dringend opgeroepen beide landen niet aan te vallen. Iran zei dat zo'n aanval «een onherstelbare fout» zou zijn en Irak waarschuwde voor «iets verschrikkelijkers dan 11 september».
De Iraakse vice-president Taha Yassin Ramadan zei in Moskou dat de Amerikanen met hun huidige beleid aansturen op geweld. «Sinds 11 september hebben zij de koers versterkt die leidde tot de gebeurtenissen in New York en Washington. Hun beleid is nog smeriger geworden. Als de dingen op deze manier doorgaan , geloof ik dat Amerika een nog zwaardere vergelding over zich afroept : er zal iets verschrikkelijkers dan 11 september gebeuren.»
Ook Duitsland waarschuwde de VS om Irak niet aan te vallen. «Er zijn geen aanwijzingen en er is geen bewijs dat Irak betrokken is bij het terrorisme waar we de afgelopen maanden over hebben gepraat» , zei staatssecretaris Ludger Volmer ( Buitenlandse Zaken ) .
Het Iraanse ministerie van Buitenlandse Zaken zei niet te verwachten dat Amerika Iran zal aanvallen , omdat de wereldopinie dat niet zou toestaan.
De verklaring was een reactie op opmerkingen van de Amerikaanse minister van Defensie Donald Rumsfeld. Die zei zondag dat Taliban en al-Qaedaleden vanuit Afghanistan de grens met Iran zijn overgestoken en daar zijn opgevangen.
Iran ontkent dat. Een woordvoerder van het ministerie wees erop dat zijn land geen belang heeft bij de opvang van terroristen. «Wij zijn altijd tegen hun denkwijze en houding geweest.» Hij zei dat Iran zijn grens met Afghanistan gesloten heeft en dat de verklaringen van Amerikaanse functionarissen kennelijk worden ingegeven door Israel.
Israel op zijn beurt beschuldigt Iran van het leveren van wapens aan Hezbollah-strijders in Libanon. Minister Peres ( Buitenlandse Zaken ) zei in een interview dat het gaat om 8.000 Katyusha-raketten. «Die hebben een bereik van tussen de 20 en 70 kilometer. Deze raketten vormen een direct gevaar voor Israel.»

TAIL :
Binnenlandse politiek ; Buitenlandse betrekkingen ; Terrorisme ; Politiek en Staat ; Binnenlandse Politieke Onrust

