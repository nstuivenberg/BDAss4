DOCUMENT : 2 of 94

PAPER : Algemeen Dagblad

DATE : February 9, 2002


BYLINE : VAN EEN ONZER VERSLAGGEEFSTERS

SECTION : Buitenland ; Pg. 7

LENGTH : 362 words

DATELINE : Rotterdam

BODY :

HEADLINE : Klimaatverandering fataal voor kostbare natuurgebieden

In zeker 100 van de meest waardevolle natuurgebieden in de wereld zullen plant- en diersoorten uitsterven. Dat concludeert het Wereld Natuur Fonds na een onderzoek naar de gevolgen van de klimaatsverandering.
Het WNF onderzocht voor 113 natuurgebieden hoe gevoelig zij zijn voor een veranderend klimaat. Vooral de Canadese toendra en de Indiase savannes blijken sterk te veranderen ; daar zullen veel planten en dieren verdwijnen , doordat hun leefgebied niet meer geschikt voor ze is. Voor planten en dieren die alleen in deze gebieden voorkomen , zoals de grizzly's in Canada en de neushoorns en tijgers in India , kan dit betekenen dat ze uitsterven.
Vroeger gingen dieren en planten een stukje verderop , als hun leefgebied veranderde. In koude perioden trokken veel dieren en planten naar het zuiden , in warme perioden zochten zij het hoge noorden weer op. Zo pasten zij zich aan aan klimaatveranderingen , zoals de IJstijd. Door de verstedelijking kunnen zij dat niet meer. Natuurgebieden zijn vaak klein en niet onderling verbonden. De bedreigde soorten kunnen hun veranderende leefgebied niet ontvluchten.
Het veranderende klimaat richt vooral in de natuurgebieden veel schade aan , doordat deze de schatkamers van de aarde zijn. In de regenwouden , op de polen en de savannes leven soorten , die nergens anders ter wereld voorkomen.
Op een rif bij een eilandje in de buurt van Australie troffen biologen onlangs 3000 soorten weekdieren aan , waarvan de helft zeldzaam of zeer zeldzaam is. Die soortenrijkdom tref je bijna nergens aan - de hele Middellandse zee bevat niet zoveel verschillende weekdieren. Voor een uniek ecosysteem als dit rif of een regenwoud kan een temperatuurstijging grote gevolgen hebben. «Soorten die heel specifieke leefomstandigheden nodig hebben , zullen het moeilijk krijgen. De »makkelijke« soorten - onkruid - redden het wel» , denkt Rik Leemans van het RIVM. Hij is gespecialiseerd in natuur- en klimaatsveranderingen. «Als we de broeikasgassen in de atmosfeer niet terugdringen , zal de grootste sterfte rond 2050-2080 inzetten.»

TAIL :
Klimatologie ; Milieu ; Natuur en Milieu ; Wetenschap en Techniek ; Exacte Wetenschappen

