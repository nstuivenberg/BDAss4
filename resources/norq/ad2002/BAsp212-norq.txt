DOCUMENT : 212 of 254

PAPER : Algemeen Dagblad

DATE : February 4, 2002


BYLINE : DOOR LEO VAN MARREWIJK

SECTION : Sport ; Pg. 21

LENGTH : 723 words

DATELINE : Den Bosch

BODY :

HEADLINE : Kampioenen met zorgen ; BADMINTON

De ene Nederlandse titelhouder spreekt al haar leven lang Chinees , de andere Nederlandse kampioen moest zich de afgelopen jaren in het Deens zien te redden. Yao Jie ( 24 ) veroverde in Den Bosch haar eerste nationale badmintontitel , voor Dicky Palyama ( 23 ) was het al nummer drie. Voor beiden is een nationale titel prachtig , maar hun voornaamste ambities en zorgen liggen buiten de landsgrenzen.
Dicky Palyama rekende in de Bossche Maaspoort , net als de voorbije twee jaar , in de NK-finale af met Gerben Bruijstens : 7-0 7-4 8-7. Toch was de titelstrijd voor hem geen kopie van eerdere edities.
Sinds 1 augustus 2001 traint Palyama weer in eigen land , nadat hij de jaren ervoor op een Deense badmintonacademie de sprong naar de wereldtop wilde wagen. Het plan-Papendal , het Olympische trainingscentrum , plus de dreiging dat hij geen Nederlandse faciliteiten zou ontvangen bij een langer verblijf in Denemarken , deden hem besluiten om in eigen land terug te keren.
Die keuze bevalt hem maar matig , zo bleek na afloop van de finale. Het ambitieus gestarte plan-Papendal blijkt minder ideaal dan vooraf was afgeschilderd. NOC * NSF-subsidies komen op z'n vroegst eind februari vrij. Palyama weet daardoor nog niet of er geld vrijkomt dat hem in staat stelt om aan Grand Prixtoernooien in Azie mee te doen. Een ander voornaam kritiekpunt zit in beloften die niet of nog niet worden waargemaakt.
«Eten , een masseur en intern verblijf op Papendal moeten we allemaal zelf regelen en bekostigen» , somde verliezend finalist Bruijstens op. «Als je alles hebt opgegeven om dertig uur per week te trainen en dus om fulltime met badminton bezig te zijn , word je daar niet vrolijk van.»
Palyama is dezelfde mening toegedaan. «Ik train ook in de weekenden voor mezelf door , maar je weet soms niet waar je het voor doet. Dat is een klotegevoel» , aldus de Gouwenaar. Overigens vindt het duo de opzet van het plan-Papendal uitstekend , maar de uitvoering stelt teleur. Palyama en Bruijstens grinnikten na afloop van de finale dat op korte termijn de meest gebruikte woordenreeks is binnen de selectie , verwijzend naar zaken die niet geregeld worden die al geregeld hadden moeten zijn.
Volgens technisch directeur/bondscoach Martijn van Dooremalen is het allemaal minder dramatisch. Als spelers zo graag naar Azie willen , moeten ze binnenkort laten zien dat ze dat waard zijn , vindt Van Dooremalen. Daarbij doelt de keuzeheer onder meer op de Thomas en Uber Cup ( het officieuze WK voor landenteams ) die van 17 t/m 24 februari in Eindhoven worden afgewerkt.
Van Dooremalen : «Maar ik ben ook best teleurgesteld dat de ene na de andere afspraak door NOC * NSF wordt uitgesteld. Een voorbeeld ? Op 1 augustus 2001 werden we hartelijk gefeliciteerd met onze start , als eerste bond , in het Olympisch trainingscentrum. Bij die felicitatie stond ook dat we heel snel een samenwerkingsovereenkomst met NOC * NSF zouden tekenen. Maar nu , een half jaar later , is er nog steeds niets getekend.»
Bij de spelers gaat dat knagen. Palyama is in potentie zeker een top-20 speler , maar cirkelt nu al maandenlang rond plaats 40. De Chinese trainer Ling Yun , tot voor kort ook actief bij de nationale Chinese selectie , kan Palyama verder helpen. Yun , de vriend van kersvers Nederlands kampioene Yao Jie , is echter maar mondjesmaat beschikbaar op Papendal. Aardige bijkomstigheid voor Palyama is dat Yun de komende maanden waarschijnlijk meer tijd heeft : sinds zijn vriendin Yao Jie heeft aangegeven dat ze een Nederlands paspoort wil aanvragen , heeft het duo bonje met de Chinese sportautoriteiten.
«Ze zien mij nu als een bedreiging» , aldus Jie nadat ze erg eenvoudig haar eerste nationale titel had veroverd ten koste van Brenda Beenhakker ( 7-1 7-0, 7-2 ) . Beenhakker was op fortuinlijke wijze in de eindstrijd gekomen. Titelfavoriete Mia Audina , de nummer 8 van de wereld , klapte op matchpoint in de halve finale vol door haar enkel en moest opgeven.
Voor Jie kan de boosheid van de Chinezen een vervelend staartje krijgen. Bondscoach Van Dooremalen ziet het verkrijgen van een Nederlands paspoort voor Jie wel zitten. Of het Chinese Olympisch Comite haar vervolgens vrijgeeft om in Athene in actie te komen , is nog de vraag. Van Dooremalen : «Maar zelfs als dat niet lukt , blijft Jie een belangrijke motor voor onze ploeg.»

TAIL :
Badminton ; Sport

