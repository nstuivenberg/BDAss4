DOCUMENT : 97 of 254

PAPER : Algemeen Dagblad

DATE : February 7, 2002


BYLINE : DOOR BERT VAN DER LINDEN

SECTION : Sport ; Pg. 16

LENGTH : 595 words

DATELINE : Maranello

BODY :

HEADLINE : Alles is nieuw bij Ferrari ; Renstal houdt oude wagen achter de hand

Bedaarde , bijna slome loungejazz galmde gisteren door de immense fabriekshal van Ferrari in Maranello. De ruim 300 genodigden uit de hele wereld lieten zich er bijna door bedwelmen en in slaap sussen. Toen ineens was-ie daar. Weliswaar een half uur te laat , maar keurig glimmend in de felrode lak : de nieuwe Ferrari 051, waarmee het Italiaanse automerk komend seizoen op jacht gaat naar de derde coureurstitel en vierde constructeurstitel in successie.
Als laatste topteam in de Formule 1 presenteerde Ferrari gisteren zijn nieuwe wagen. Maar de extra tijd die de Italianen hadden genomen , was dan ook niet voor niets. Waar McLaren en Williams voortborduurden op het prototype van vorig seizoen , daar presenteerde Ferrari een compleet nieuwe wagen. Bijna elk onderdeel van de auto is opnieuw ontworpen , met als opvallendste vernieuwingen de sidepods ( de zijkanten naast de bestuurderscabine ) , radiateurs , uitlaten en de achterkant. De aanpassingen komen vooral de aerodynamica ten goede. De auto is bovendien smaller en minder zwaar doordat de ontwerpers Rory Byrne en Ross Brawn gebruik hebben gemaakt van een lichter chassis. Een andere opvallende noviteit is de nieuwe motor met de geintegreerde titanium versnellingsbak met zeven hydraulisch aangedreven versnellingen.
«Onze filosofie is hetzelfde gebleven , maar we hebben het huidige ontwerp naar een hoger plan getild. Het vorige model had zijn plafond bereikt» , zo verklaarde Byrne. «Bijna elk onderdeel van de auto is vernieuwd. Ik denk dat dit de beste Formule 1-Ferrari ooit is.»
Volgens Luca di Montezemolo , voorzitter van de raad van bestuur van Ferrari , is er bewust voor gekozen om de succesvolle wagen van vorig seizoen compleet te vernieuwen. «We moeten met de tijd mee. Het is nodig om te veranderen. Ik weet dat dat risico's met zich meebrengt , maar die moeten we dan maar nemen. Mocht de nieuwe wagen niet betrouwbaar genoeg zijn , dan hebben we nog altijd het oude succesvolle model van vorig seizoen achter de hand. Die wagen is nog steeds erg snel.»
Door de late presentatie heeft Ferrari nog maar weinig tijd om te testen. Op 23 februari worden de wagens al ingescheept voor vertrek naar Melbourne waar op 3 maart de eerste race van het seizoen plaatsheeft. «We zullen in die korte tijd alles uit de kast halen om de wagen zo snel mogelijk in optimale staat te krijgen» , zei technisch directeur Brawn.
Michael Schumacher en Rubens Barrichello maakten pas de avond voor de presentatie kennis met de wagen. «Ik heb er alleen even ingezeten. Ik zit lager en heb meer ruimte. Over de andere vernieuwingen kan ik pas meer zeggen na het testen» , aldus Schumacher , die vorig jaar zonder veel concurrentie wereldkampioen werd en komend seizoen aast op zijn vijfde titel. Als hij daarin slaagt , evenaart hij het record van de legendarische Juan Manuel Fangio.Zelf is de Duitser daar helemaal niet mee bezig - zegt hij. «Mijn motivatie is nog steeds dezelfde als de voorbije jaren. Ik wil graag races en titels winnen. Niets is leuker om dat te doen voor Ferrari. Zij zijn mijn familie. Ik zal mijn uiterste best doen om Ferrari de nummer een te laten blijven. Daar is het mij om te doen , niet om records.» Schumacher , bezig aan zijn zevende seizoen bij Ferrari , ziet voor de titel maar vier echte concurrenten in het deelnemersveld : zijn broer Ralf Schumacher , Juan Pablo Montoya ( beiden Williams ) , David Coulthard en de jonge Fin Kimi Raikkonen ( beiden McLaren ) .
Ferrari's nieuw pronkjuweel in de Formule 1 : de 051.
Foto's EPA

TAIL :
Autosport ; Sport ; Gemotoriseerde Sporten

