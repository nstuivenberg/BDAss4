DOCUMENT : 94 of 158

PAPER : Algemeen Dagblad

DATE : February 5, 2002


BYLINE : REX BRICO

SECTION : Binnenland ; Pg. 4

LENGTH : 587 words

BODY :

HEADLINE : Achmed en Ali

Het was verfrissend uit CDA-hoek eindelijk weer eens een helder betoog te horen. Wanneer ik de laatste jaren de politiek leider van die partij beluisterde , verging het me doorgaans als de mensen in de straten van Athene die een circusartiest hoorden schreeuwen dat verderop zijn tent in brand stond.
Omdat ze gewend waren dat de man in zijn act gekke dingen zei , dachten ze dat hij dat nu ook weer deed en liepen ginnegappend aan hem voorbij. Bij het beluisteren van de nieuwe CDA-leider , Jan Peter Balkenende , hoorde ik weer iets dergelijks roepen , maar bij hem twijfelde ik geen moment of hij het meende. Alleen vroeg ik me af of zijn strategie de brand zal blussen.
Balkenende ziet onze samenleving verworden tot een vrijblijvend samenraapsel van culturen en individuen. Ons geindividualiseerd vrijheidsdenken samen met onze huiver om nieuwkomers ons gedrag op te leggen hebben ertoe geleid dat we geen gemeenschappelijke waarden en normen meer hebben. In zo'n situatie , aldus de CDA-er , is het geen wonder dat die nieuwkomers niet weten waar ze zich aan te houden hebben en massaal in onze gevangenissen belanden. Hij pleit dan ook voor straffere vormen van kennismaking met onze normen en waarden en minder begrip voor afwijking daarvan.
Net als vele anderen is de CDA-politicus onze jarenlange gedoogcultuur zat en vindt hij dat het tijd is voor meer structureel verankerde gemeenschapszin. Nu is dat zeker de moeite van het proberen waard , maar bereik je dat primair met meer kennis van onze wetten en cultuur ? Ik maak me sterk dat de jonge Achmed heel goed weet dat hij tegen de wet handelt als hij op straat mensen berooft , terwijl Ali echt geen perfect Nederlands hoeft te spreken om in te zien dat hij geen meisjes mag aanranden. Wat Achmed en Ali parten speelt is dat ze vanuit tradities met een sterke geborgenheid in zowel de geloofsgemeenschap als het familieverband terecht zijn gekomen in een cultuur , waar die geborgenheid ontbreekt. In onze huidige westerse samenleving zijn Achmed en Ali volstrekt op zichzelf aangewezen.
Natuurlijk , nieuwkomers die behoorlijk Nederlands spreken maken meer kans in onze maatschappij te worden opgenomen dan zij die een onverstaanbaar lingo uitkrijten. Maar nieuwkomers die niet voor zichzelf kunnen opkomen , die niet over een flinke dosis vechtlust beschikken , redden het ook niet.
Sluipenderwijs zijn we met ons allen immers steeds meer aan het veramerikaniseren. Met behulp van de overheid is onze samenleving een harde geldmaatschappij aan het worden , waarin zelfs broodnodige nutsbedrijven worden aangemoedigd elkaar de doodsteek toe te dienen. Dat dit ook doorwerkt in de gewone menselijke verhoudingen , is voor iedereen zichtbaar : op vrijwel elk niveau van ons samenleven neemt het recht van de sterke toe , zij het niet goedschiks dan kwaadschiks. Ieder voor zich en God voor niemand. Is het dan een wonder dat , net als in Amerika , nieuwkomers samenklonteren in maatschappelijke onderklassen , zich werend tegen de boze samenleving ?
De circustent van Jan Peter Balkenende staat nog niet zo heftig in brand dat hij niet geblust kan worden. Maar om mensen daartoe in beweging te brengen zal hij toch wel iets meer moeten doen dan een dwingender inburgering bepleiten. Om die brand te blussen is een geheel andere politieke cultuur nodig , een waarin we opvoeden tot onderlinge betrokkenheid in plaats van mensen tegen elkaar uit te spelen. De echte vraag is dan ook of de nieuwe CDA-leider bereid is daarvoor op de barricades te gaan.

