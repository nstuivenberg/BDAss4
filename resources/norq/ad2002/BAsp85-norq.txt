DOCUMENT : 85 of 254

PAPER : Algemeen Dagblad

DATE : February 8, 2002


BYLINE : DOOR ANNELIEKE DIJKSTRA

SECTION : Sport ; Pg. 21

LENGTH : 640 words

BODY :

HEADLINE : Formule 1 kan zonder Verstappen ; Analyse

Voor de vele fans van Jos Verstappen is het onbegrijpelijk dat de «talentvolste rijder van het veld» , de man die in een snelle wagen zeker wereldkampioen zou worden , zonder pardon aan de kant is gezet door Arrows.
De manier waarop dit is gebeurd , was zeer kwalijk en zal zeker een juridisch staartje krijgen. Maar dat het gebeurde , is niet zo onbegrijpelijk. Want wat heeft Verstappen nu eigenlijk gepresteerd in zeven seizoenen Formule 1 ? Zijn de hoge verwachtingen die de Nederlanders altijd van de coureur hebben gehad ergens op gebaseerd ?
Terugkijkend op de carriere van Verstappen moet worden geconcludeerd dat hij erg tevreden kan zijn met de 91 Grand Prix die hij reed in een Formule 1-bolide. Hij behoorde nooit tot de top van het deelnemersveld , speelde veelal een rol in de achterhoede en had af en toe een opvallende race , zoals vrijwel iedere coureur die wel eens heeft gereden. De Formule 1 zal Verstappen niet missen.
Dat klinkt hard , maar de feiten liegen niet. Verstappen reed in zijn loopbaan voor vijf renstallen , waarvan alleen Benetton ( 1994 ) een topteam was. Zelfs in de op een na snelste auto kwam hij niet verder dan twee derde plaatsen en een vijfde plek. Vaak wordt gezegd dat hij toen nog te jong was , maar talentvol. Toch zagen topteams als Williams , Jordan en McLaren zijn belofte niet en contracteerden zij andere rijders. Daardoor moest Verstappen in zee gaan met het inferieure Simtek.
Het gebrek aan sponsors zou een reden kunnen zijn waarom Verstappen niet zo aantrekkelijk was , maar dit kan niet telkens als de oorzaak worden aangedragen. Jaarlijks stappen coureurs met potentie over van een laag geklasseerde stal naar team dat meedoet in de ( sub ) top. De baas van zo'n renstal heeft nu eenmaal liever een rijder die WK-punten verovert , dan een rijder die een zak met geld meebrengt. Het talent Kimi Raikkonen rijdt dit jaar voor McLaren omdat hij zich vorig seizoen bij Sauber heeft bewezen.
En dat is nu juist het probleem van Verstappen. Hij heeft zich nooit geprofileerd. Niet bij Arrows , maar ook niet bij Tyrrell en Stewart. Zijn teamgenoten Roset , Salo en Barrichello waren meestal sneller in de kwalificaties en deden in de wedstrijden ook niet onder voor de Nederlander. Vaak klaagde hij over materiaalpech , maar daarmee kampen alle coureurs van de mindere teams.
Toen hij in 2000 opnieuw bij Arrows terechtkwam , was zijn teamgenoot ( Pedro De la Rosa ) opnieuw vaak sneller. Toch gaf teambaas Walkinshaw Verstappen vorig seizoen nog een kans zijn talent waar te maken. De Schot bombardeerde hem tot eerste rijder naast nieuweling Enrique Bernoldi. Wat gebeurde er ? De Braziliaan lachte de Limburger elke keer letterlijk in zijn gezicht uit als hij op zaterdag in de kwalificaties een snellere tijd neerzette en hem ook zondag in de race voorbleef. En dat terwijl Verstappen de circuits door en door kent en afgelopen seizoen de beste monteurs tot zijn beschikking had.
Het maakte de keuze voor Walkinshaw gemakkelijker. Het verschil in kwaliteit tussen de twee bleek zo klein , dat Bernoldi met zijn sponsors en zijn grote Braziliaanse achterland een verstandiger keuze werd voor Walkinshaw. Dat Frentzen de voorkeur krijgt boven Verstappen bevreemdt niemand. Of hij nu wel of geen sponsors meeneemt , de Duitser heeft een betere erelijst en komt uit een land dat gek is van Formule 1. Daarmee kan hij de commerciele belangen van het team goed dienen. Hoewel geld op de achtergrond een rol speelt , zijn de prestaties nog altijd doorslaggevend.
Uiteraard is dit sneu voor de coureur en de Nederlandse Formule 1-liefhebbers. Maar wanneer Verstappen nooit meer een Grand Prix rijdt , zou bij de supporters toch vooral het gevoel van dankbaarheid moeten overheersen. Meeracen in een WK Formule 1 is al een prestatie op zich.

TAIL :
Sport ; Gemotoriseerde Sporten ; Autosport

