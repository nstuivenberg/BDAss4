DOCUMENT : 194 of 254

PAPER : Algemeen Dagblad

DATE : February 4, 2002


BYLINE : DOOR RICHARD DUBBELD

SECTION : Sport ; Pg. 15

LENGTH : 782 words

DATELINE : Rotterdam

BODY :

HEADLINE : Emerton neemt revanche ; Liverpool en Leeds azen op Australier

Brett Emerton droomt van de Premier League , maar de dagen na het bekerduel met PSV lag de Australier van Feyenoord meer wakker dan dat hij sliep. Hij speelde zwak en miste de beslissende strafschop. Emerton baalde.
Die opgekropte frustraties zochten gisteren een uitweg. Met twee treffers en een aantal indrukwekkende rushes leidde hij Feyenoord tegen Roda JC naar een afgetekende zege van 5-0.
Het rotgevoel van woensdagavond was na het duel met Roda nog niet helemaal verdwenen. De ambitieuze Emerton had liever tegen PSV geschitterd. Wedstrijden tegen de Brabanders en Ajax zijn aandachttrekkers. Daarin moeten de aankomende sterren zich onderscheiden. Als de Engelse clubs hun beslissing over het aantrekken van Emerton van woensdag hadden laten afhangen , was hij nog jaren Feyenoorder. De Britse scouts ontbraken woensdag in Eindhoven en gisteren in de Kuip , maar bijna het hele seizoen wordt het Rotterdamse stadion bezocht door talentjagers van dat eiland. Leeds United , Arsenal , Newcastle United , Liverpool , Manchester United - afgezanten van deze clubs hebben allemaal op de tribune gezeten in de Kuip. Slechts een enkele keer kwamen ze niet voor Emerton.
Van het vijftal topclubs deelt alleen Arsenal de mening van Feyenoord-trainer Bert van Marwijk dat de Aussie ook als rechtsback een toekomst van goud heeft. Alle andere ploegen schatten in dat Emerton beter tot zijn recht komt als middenvelder. Dat vindt hij zelf ook , maar hij is er de persoon niet naar die plaats op te eisen. Emerton heeft Van Marwijk meer dan eens aangegeven waar zijn voorkeur naar uitgaat , maar zonder morren accepteert hij de andere visie van zijn coach.
Van Marwijk luistert wel naar de wensen van zijn krachtpatser. Daarom had hij tegen Roda JC een variant bedacht op Feyenoords speelstijl , die Emerton de kans gaf zijn energie te verbruiken. In plaats van een echte aanvaller kreeg de Australier middenvelder Shinji Ono voor zich. Over hem was Van Marwijk ook niet tevreden na het treffen met PSV. De Japanner moet van de coach spelbepalender zijn - centraler op het middenveld spelen. Met Emerton achter zich wordt Ono verplicht ruimte te maken voor zijn collega , omdat diens drang naar voren niet is in te tomen. Beiden bloeiden gisteren op door de omzetting.
Emerton legde vele kilometers af. Ondanks de slechte nachtrust was hij onvermoeibaar. Na vier minuten had hij een keer gescoord en Feyenoords tweede treffer voorbereid. De twintiger nam na de pauze ook nog eens het derde doelpunt voor zijn rekening. Omdat alles wat Emerton in aanvallend opzicht deed goed was , werden de verdedigende slordigheden hem vergeven. Ze waren te wijten aan onachtzaamheid of een gebrek aan concentratie. Ze maakten duidelijk dat hij geen echte verdediger is. «Toch denk ik dat de rol die hij vandaag had , het beste is voor Brett. Hij moet het spel voor zich hebben. Hij heeft als middenvelder niet zijn beste wedstrijden voor Feyenoord gespeeld» , meende Bert van Marwijk.
Emerton toonde zich tevreden met de nuanceverschillen die zijn rol van rechtsback aangenamer maakten. «Dit komt in de buurt van mijn ideale plaats» , zei Emmo. «Iedereen bij Feyenoord weet wat ik wil. Misschien is deze oplossing iets waaraan we moeten vasthouden.» Voor zolang zijn verblijf in de Kuip nog duurt. «Ik weet van mijn manager dat een aantal Engelse clubs in mij is geinteresseerd.»
Welke dat zijn , wilde de Aussie niet kwijt. De komende maanden wordt dat duidelijk. De potentiele kopers zullen ter bevestiging van hun bevindingen nogmaals naar Emerton komen kijken. Pas daarna doen zij zaken. Liverpool , de belangrijkste kandidaat om hem in te lijven , en Leeds United , ook een kanshebber maar minder gretig dan the Reds , hebben evenwel geen haast. De transfer hoeft pas per 1 juli z'n beslag te krijgen. Tot die tijd wachten de clubs liever en hopen zij dat de vraagprijs zakt tot een voor hun aanvaardbaar niveau. Volgens Engelse voetbalmakelaars is die nu 22 miljoen euro. De kandidaat-kopers willen iets meer dan helft betalen voor de 23-jarige Australier , die voor z'n komst naar Europa een fervent aanhanger was van Manchester United.
Feyenoord houdt al rekening met het vertrek van Emerton. Hij kwam vorig seizoen samen met zijn landgenoot Laybutt voor ongeveer 3 miljoen gulden ( 1,4 euro ) naar Nederland. Technisch directeur Rob Baan gaf dat onlangs nog aan. Emerton : «Ik heb goede afspraken met Feyenoord. Ik ben hier nog niet uitgeleerd , maar ik wil graag in Engeland spelen. De club heeft me beloofd dat we praten als de interesse concreet is.»

TAIL :
Feyenoord-index Pierre van Hooijdonk voelt het lichaam van Roda-verdediger Ger Senden in zijn rug
FOTO PIM RAS
Voetbal ; Sport

