DOCUMENT : 12 of 12

PAPER : Algemeen Dagblad

DATE : February 8, 2002


BYLINE : DOOR STEFAN RAATGEVER

SECTION : diagnose ; Pg. 31

LENGTH : 924 words

BODY :

HEADLINE : De angst voor Ebola ; Weer uitbraak in Centraal-Afrika

Ebola. Eind 2000 werd de wereld voor het laatst opgeschrikt door een grote
uitbraak van Ebola , een vaak dodelijke virusinfectie. Sinds begin januari is er
in Centraal-Afrika opnieuw sprake van een epidemie. In korte tijd maakte Ebola
al 30 slachtoffers. «Zo lang de oorsprong van het virus niet bekend is , blijven
dergelijke uitbraken voorkomen» , zegt de viroloog prof. dr. Ab Osterhaus.

Vermoedelijk ligt in de donkere regenwouden van Afrika de bron van het
dodelijke Ebolavirus. Landen in Centraal-Afrika worden zeker al 25 jaar lang om
de zoveel tijd getroffen door een uitbraak. De werkelijke oorsprong van het
virus is nog altijd onbekend. Wel is duidelijk dat het virus verstopt in
bosdieren - mogelijk vleermuizen - zich verspreidt.

Mensen dragen het over via hun lichaamsvocht. Besmet bloed of drinkwater ,
verontreinigd door bijvoorbeeld ontlasting van besmette dieren , zijn enkele van
de boosdoeners. «En omdat de hygiene in sommige Afrikaanse ziekenhuizen nog
steeds onder de maat is , kan het virus zich er makkelijk verspreiden» , zegt
prof. dr. Ab Osterhaus.

Osterhaus is als viroloog verbonden aan de Erasmus Universiteit Rotterdam en
lid van een internationaal team van artsen dat het Ebolavirus nauwgezet volgt.
Sinds half januari is een delegatie van het team actief in Gabon en de
democratische republiek Congo. In deze landen is opnieuw sprake van een
Ebola-epidemie. Officieel zijn er inmiddels 39 mensen besmet. Gevreesd wordt
echter dat dit aantal vele malen hoger , zelfs boven de 200, ligt. Zeker is wel
dat tot nu toe 30 mensen aan de ziekte zijn overleden.

De nieuwe uitbraak van het virus heeft Osterhaus niet verrast. «In Afrika
steekt Ebola regelmatig de kop op. En zo lang de oorsprong van het virus niet
bekend is , zal dit blijven gebeuren. Ook daarna zullen uitbraken blijven
voorkomen. Ik verwacht dat deze epidemie niet de vorm zal aannemen van die van
2000 in Oeganda. Wanneer de brandhaard goed wordt geisoleerd , is er weinig kans
op verdere verspreiding.

»Een uitbraak veroorzaakt echter wel grote paniek onder de lokale bevolking.
Logisch , want de symptomen van Ebola zijn afschrikwekkend en het aantal
sterfgevallen is doorgaans hoog.«

Wanneer iemand met het virus besmet raakt , wordt deze persoon razendsnel
ziek. Binnen twee of drie dagen krijgt de patient reeds hevige koorts en een
extreem gevoel van moeheid. Osterhaus : »Het zijn de symptomen van een flinke
griep. In deze fase wordt bepaald of iemand echt ziek wordt of niet. Soms zakt
de koorts en blijft de patient verschoond van het ware gezicht van Ebola. Dit
wordt gekenschetst door zeer zware hoofdpijn en bloedingen bij de slijmvliezen
en andere lichaamsopeningen. Artsen kunnen dan niets meer doen. De patient raakt
in een shock en zal overlijden. Dit proces voltrekt zich doorgaans in een
tijdsbestek van twee weken.«

Osterhaus benadrukt dat snelheid bij de behandeling van nieuwe gevallen het
sleutelwoord is. Patienten moeten direct worden geisoleerd. »Het is een kwestie
van redden wat er te redden is« , aldus de viroloog. »Het is uitermate belangrijk
dat elke mogelijkheid van verspreiding wordt tegengegaan , omdat ongeveer 70
procent van de besmettingen dodelijk is.«

Met deze eigenschappen leent het Ebolavirus zich op het eerste gezicht
uitstekend voor bioterrorisme. Een vorm van terreur waarmee de Verenigde Staten
na de aanslagen van 11 september in de vorm van miltvuur werden geconfronteerd.
Osterhaus erkent de mogelijke bruikbaarheid van het virus voor dergelijke
doeleinden , maar is niet zo bang voor een aanslag. »Ja , in principe is het virus
een optie voor bioterroristen. Zelfs als de uitbraak marginaal is , zal deze
grote paniek veroorzaken. Het zal echter niet de eerste voorkeur zijn. Het
produceren van het virus is namelijk gecompliceerd en gevaarlijk.

«Ook de verspreiding is een obstakel. Een besmette persoon zal tijdens de
vliegreis naar een westers land al zoveel symptomen van de ziekte ondervinden ,
dat een ongemerkte aankomst onwaarschijnlijk is. Voor de verdere procedure ligt
in Nederland een draaiboek klaar. Zo'n geval is relatief makkelijk onder
controle te brengen. Het virus is tevens op andere manieren te verspreiden. Dit
is echter nogal gecompliceerd en ik wil kwade geesten niet op ideeen brengen.»

Hoewel Ebola enkele malen buiten Afrika is gesignaleerd , is er naar de
mening van de viroloog weinig reden voor een al dan niet geplande , grote
uitbraak van de ziekte in ons land te vrezen. Ook in Afrika heeft Ebola niet de
hoogste prioriteit. «Het belang is in vergelijking met andere infectieziekten
aanzienlijk minder. Mazelen en malaria treffen bijvoorbeeld veel meer mensen. En
aids blijft de grootste zorg , omdat de ziekte zich stiekem verspreidt. Dat de
symptomen van Ebola snel zichtbaar worden en zo dramatisch zijn , is wat dat
betreft een voordeel.» Niettemin wordt er in de Verenigde Staten aan een vaccin
tegen Ebola gewerkt. Osterhaus heeft weinig verwachtingen van de praktische
toepassing. «Ik heb goede hoop dat het lukt , maar een algemeen bruikbaar vaccin
zal nog jaren op zich laten wachten. De vraag is hoe hard het nodig is. Ebola
komt immers relatief weinig voor. Bovendien is massaal inenten moeilijk en
uitermate kostbaar. Toch zou een vaccin een doorbraak zijn. Ebola heeft een
verschrikkelijk ziektebeeld en mag nimmer worden gebagatelliseerd.»

Gezondheidswerkers in beschermende kleding brengen een vijfjarige jongetje
dat is overleden aan Ebola , naar een kerkhof in Mekambo ( Gabon ) . Foto AP


TAIL :
Ziekten ; Gezondheid ; Geneeskunde

