DOCUMENT : 33 of 40

PAPER : Algemeen Dagblad

DATE : February 5, 2002


BYLINE : DOOR KEES RIPPEN

SECTION : Trefpunt ; Pg. 11

LENGTH : 994 words

BODY :

HEADLINE : Relativeer de beurskoersen

Veel grote concerns zullen het in de recessie moeilijk krijgen. Managers
hebben zich te makkelijk laten leiden door de hoogte van de beurskoers. Te snel
aangekochte dochterbedrijven zullen nu worden afgestoten.

Veel concerns zijn reuzen op lemen voeten. Hun ingebouwde instabiliteit komt
door de negatieve economische ontwikkeling nu aan het licht. Dit jaar zullen we
getuige zijn van het uiteenvallen van concerns. Dat gaat gepaard met een
omvangrijk verlies van arbeidsplaatsen en waardevernietiging voor de
aandeelhouder.

Het moderne concern streeft naar snelle groei. Die is alleen te realiseren
via overnames en fusies. De omvang van het concern neemt toe , maar ook de
diversiteit en de complexiteit. De verwachte synergie - meestal het argument
voor de fusie of overname - blijft uit. Dit is de bevestiging van het ontbreken
van samenhang. De oorzaak ligt in vrijwel alle gevallen in het verwerven van
nieuwe bedrijfsonderdelen die onvoldoende aansluiten bij de bestaande
activiteiten , markten , kennis en vaardigheden van het concern.

Het is uitzonderlijk dat een verworven onderneming onder een nieuwe moeder
beter presteert. Verschillende onderzoeken hebben uitgewezen dat dit slechts in
25 procent van de gevallen zo is. Bols en Wessanen besloten tot een fusie ,
waarbij al snel bleek dat van samenhang en synergie nauwelijks sprake was. Deze
fusie kostte zelfs energie , omdat onenigheid ontstond in de leiding over de
strategie. Ahold en Heineken doen het veel beter , opereren in dezelfde branche
en maken systematisch gebruik van kerncompetenties.

Naarmate het concern groeit wordt ook de diversiteit groter. En hoe breder
de portfolio van activiteiten , des te groter de afstand van de leiding tot de
onderliggende business. De waarde van de concerntop voor de eenheden neemt dan
af. De omvang en de verscheidenheid aan activiteiten maakt dat de kwaliteit van
de besturing vermindert. De concernleiding is bovendien minder tolerant
geworden. Een slecht presterende eenheid wordt met het oog op de beurskoers
verkocht , de directie heengezonden. Dat die maatregelen schadelijker zijn dan
nodig en gewoonlijk waarde vernietigen , is van minder belang dan de ontwikkeling
van de waarde van de aandelen.

Het besturen van een concern is beslist een moeilijke opgave. De populaire
indeling in werkmaatschappijen maakt verantwoordelijkheden duidelijk en maakt
het voor de concerntop mogelijk op hoofdlijnen te sturen. Tegelijkertijd leidt
de eigen winstverantwoordelijkheid van de directie van de business units ertoe
dat die vooral oog heeft voor haar eigen werkmaatschappij , zeker als hun
beloning rechtstreeks aan het resultaat is gekoppeld.

Geld wordt , ondanks geavanceerde informatiesystemen voor het management , dan
uiteindelijk toch de enige maat. Directeuren kunnen gefixeerd raken op de eigen
beloning en dat kan leiden tot uit elkaar groeien van de concernonderdelen. Het
is onmiskenbaar dat het eigen financieel voordeel belangrijker is geworden voor
de leiding. En dat levert krachten op die de bedrijfsonderdelen uit elkaar
drijven.

Ook is de persoonlijkheid van de topman belangrijker geworden. Grote ego's
zijn niet nieuw in het bedrijfsleven , maar de toegenomen media-aandacht voor
bedrijfsnieuws prikkelt het gevoel van belangrijkheid van de topman of -vrouw ,
zeker als die zich heeft omringd met ja-knikkers.

Duidelijk is dat het waardensysteem van de leiders de afgelopen jaren is
veranderd. De «ego-component» en het financiele motief zijn sterker geworden.
Het verantwoordelijk omgaan met de belangen van medewerkers daarentegen lijkt te
zijn gezakt op het prioriteitenlijstje van het management. Ontslaggolven worden
door de top aangekondigd als wapenfeiten , terwijl het vaak gaat om het repareren
van effecten van eigen verkeerde beslissingen. De medewerkers , die vele jaren
hun beste krachten hebben gegeven en zeer waardevol voor de onderneming zijn ,
kunnen vertrekken. Dit is niet alleen ondankbaar maar is ook vernietiging van
menselijk kapitaal en zal meestal essentiele kennis en ervaring verloren laten
gaan.

Krachten die het concern bijeenhouden , vooral de bedrijfscultuur ,
verzwakken. Zelfs een sterke bedrijfscultuur als de Philips-cultuur is niet
langer in staat om het concern bijeen te houden. In «ontworpen» concerns als
Akzo Nobel bestaat nauwelijks een gezamenlijke cultuur en ontbreken de
samenbindende krachten. Het ontbreken van een dergelijke cultuur is eveneens een
indicator voor de beperkte levensverwachting van een concern.

De komende maanden zullen we een versnelde afbraak zien van concerns. Dit
naar aanleiding van de economische omstandigheden , maar de oorzaak is
structureel. De economische druk maakt dat de aanwezige haarscheurtjes leiden
tot onherstelbare breuken. Tegenspoed in een concern versterkt de divergerende
krachten. Als de concernresultaten goed zijn , kan men zich nog wel enkele
problematische dochters permitteren. Als de winst daalt moeten die dochters echt
het huis uit. Positief is dat het verbreken van de band dan vaak heilzaam en een
bevrijding is voor beide partijen.

Er zijn ook concerns met een hoge continuiteitsverwachting. Deze kenmerken
zich door echte samenhang tussen de activiteiten , een gematigde koppeling van
beloning van managers aan de resultaten van hun eigen bedrijfsonderdeel en een
sterke gemeenschappelijke cultuur. Conservatieve financiering blijkt ook een
bron van stabiliteit.

Topbestuurders zouden de moed moeten hebben om de ontwikkeling op de beurs
te relativeren. Als er de laatste jaren een slechte raadgever voor acquisities
en desinvesteringen is geweest , was dat de koers van het aandeel wel.

Drs.ing. C. Rippen is senior managing consultant bij Berenschot.

Paniek op de Amsterdamse Beurs. De koers van het aandeel was de laatste
jaren een slechte raadgever voor topmanagers om bedrijven te kopen of af te
stoten.

Foto ANP


TAIL :
Bedrijfsleven ; Effectenhandel ; Economie ; Financien ; Financiele Markten

