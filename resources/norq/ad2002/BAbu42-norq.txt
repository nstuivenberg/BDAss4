DOCUMENT : 42 of 94

PAPER : Algemeen Dagblad

DATE : February 7, 2002


BYLINE : DOOR ONZE CORRESPONDENTE ANTOINETTE REERINK

SECTION : Buitenland ; Pg. 7

LENGTH : 465 words

DATELINE : Parijs

BODY :

HEADLINE : Marseillaise moet burgerzin aanwakkeren

De linkse regering van Frankrijk zet het nationale volkslied in om de burgerzin onder jongeren aan te wakkeren. Gisteren presenteerde minister Jack Lang ( Onderwijs ) een cd met daarop de verschillende versies van de Marseillaise , inclusief een boekje over de geschiedenis van het lied. Alle scholen in het land krijgen een setje om zo hun leerlingen - of ze nu zijn geboren in Parijs of in Algiers - een «culturele identiteit» bij te brengen.
Het was Joseph Rouget de Lisle die in 1792 Allons enfants de la Patrie...componeerde als strijdlied voor het Franse Rijnleger. Hij zou zich op een melodie van Mozart hebben gebaseerd. De deun bereikte Marseille en werd van daar uit door revolutionaire vrijwilligers meegenomen naar Parijs. Vandaar de naam Marseillaise.
Volgens het ministerie gaat het er om «kinderen van verschillende afkomst met deze vaderlandslievende hymne waarden als solidariteit en vrijheid bij te brengen». Of dat gaat lukken is de vraag. In het lied komen zinnen voor als «laat het onzuivere bloed over onze akkers stromen ! ». Verder stelt de Marseillaise retorische vragen in de trant van : «Wat ? Zouden de cohorten buitenlanders hier de dienst uitmaken ? »
Wel laat de Franse geschiedenis zich goed illustreren aan de hand van de nationale hymne. De Marseillaise raakte tijdens de Restauratie in de vergetelheid , kwam met de Commune-opstand terug , werd onder het collaborerende Vichy-regime verboden en kreeg uiteindelijk in 1956 een plekje in de Franse grondwet. Beroemde schrijvers als Chateaubriand , Goethe , Hugo en Zola lieten zich erdoor inspireren.
Ook bekende componisten maakten creatief gebruik van de Marseillaise. De huidige officiele versie staat op muziek van Berlioz. Maar Schumann , Tsjaikovski en Debussy pikten er allen iets van hun gading uit.
Aansprekender voor de leerlingen is het voorbeeld van het All you need is love van de Beatles dat begint op de melodie van de Marseillaise , maar vanwege de auteursrechten staat dat nummer niet op de cd. Maar de controversiele house-remix van het Franse popidool Gainsbourg staat er wel op.
Het ministerie hoopt dat het initiatief scholen aanspoort hun leerlingen te laten zingen in een koor. Dat zou een band kunnen scheppen tussen de deelnemers en misschien zelfs de agressie onder sommige leerlingen kunnen kanaliseren.
Dus dit moet een van de antwoorden zijn op het toenemende geweld op scholen ? «Iedereen mag er zijn eigen interpretatie aan geven» , aldus het ministerie. «Jongeren kunnen in de Marseillaise verschillende kwaliteiten ontdekken ; de Marseillaise als volkslied , als een internationale hymne over vrijheid en als hulpmiddel bij integratie en openheid naar de wereld.»

TAIL :
Wereldmuziek ; Binnenlandse politiek ; Politiek en Staat ; Kunst en Cultuur ; Kunst ; Muziek

