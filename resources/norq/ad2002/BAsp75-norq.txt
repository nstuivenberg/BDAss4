DOCUMENT : 75 of 254

PAPER : Algemeen Dagblad

DATE : February 8, 2002


BYLINE : DOOR ANNELIEKE DIJKSTRA

SECTION : Sport ; Pg. 17

LENGTH : 690 words

DATELINE : Londen/ Rotterdam

BODY :

HEADLINE : Verstappen verslagen

Jos Verstappen zat gisterochtend rond 9 uur thuis toen de telefoon ging. Zaakwaarnemer Huub Rothengatter hing aan de lijn , zoals zo vaak dezer dagen. Dit keer kwam hij wel met het vernietigende nieuws. Het staat op de website van Arrows , ze nemen toch Heinz-Harald Frentzen.
De verslagenheid bij de Formule 1-coureur was groot. De Limburger hoopte dat het contract dat hij afgelopen zomer tekende , hem een stoeltje voor het komende seizoen zou garanderen.
Pas gistermiddag nam het team waarvoor hij twee jaar reed de moeite hem persoonlijk in te lichten , telefonisch. Ze stuurden 's morgens al een persbericht rond met de mededeling dat Arrows en Heinz-Harald Frentzen «ontzettend blij» zijn samen het nieuwe seizoen in te gaan. En dat het contract met Verstappen wordt ontbonden.
«Ik ben uiteraard zeer teleurgesteld. Verder wil ik hier nog niet veel over zeggen. Ik wil het eerst laten bezinken» , zei Verstappen , die alleen via zijn website communiceert.
Volgens manager Raymond Vermeulen wordt uitgezocht welke juridische stappen de coureur kan nemen om de contractbreuk dor Arrows aan te vechten. De internationale autosportfederatie FIA laat weten dat Verstappen daarvoor alleen bij de burgerrechter terecht kan. Woordvoerder Francesco Longanesi : «Wij bemiddelen alleen in conflicten tussen teams. Als een team iemand ontslaat - dat kan ook een monteur zijn - bemoeien we ons daar niet mee. We mengen ons niet in bedrijfszaken.»
«We blijven gefocust op Formule 1»
Vervolg van pagina 17
Verstappen
Volgens manager Vermeulen is Verstappen «volledig uit het veld geslagen». Toch moet de coureur als geen ander hebben aangevoeld wat er stond te gebeuren. Eerst meldde Arrows hem niet aan bij de FIA als rijder voor het seizoen 2002. Toen bevestigde het team Enrique Bernoldi als coureur , zonder met een woord te reppen over Verstappen , die in juli vorig jaar een contract voor dit seizoen had getekend. En daarna kwamen de geruchten over besprekingen tussen Arrows en Heinz-Harald Frentzen , de ervaren Duitser die beschikbaar was na het faillissement van Prost.
Verstappen hoopte tot gisteren dat teambaas Tom Walkinshaw weer een van zijn beruchte spelletjes speelde en gokte - tegen beter weten in - op een goede afloop. Was het de voorgaande twee jaar na veel onzekerheid ook niet goed gekomen ? Dit keer staat Verstappen echter met lege handen. De kans is klein dat hij alsnog zal rijden in het wereldkampioenschap. Alle teams hebben inmiddels hun rijders bekendgemaakt.
«Ach , in Formule 1 is niets onmogelijk» , zegt Vermeulen. «Er wordt wel vaker op het laatste moment van rijder gewisseld.» Ook in 1998 en 1999 had Verstappen aan het begin van het jaar geen team , maar bleek hij als ervaren invalkracht gewild. Vermeulen : «We geven niet op en blijven gericht op de Formule 1. Maar het is nu allemaal nog te vers om echt na te denken over de mogelijkheden. We zijn diep teleurgesteld en moeten even van de schrik bekomen.»
Tom Walkinshaw heeft een reputatie op het gebied van het niet eerbiedigen van contracten. De Schot presteerde het twee keer om een week voor het seizoen een coureur te vervangen : Mika Salo in 1999 en Pedro de la Rosa vorig jaar. Verstappen was ook eerder het slachtoffer , in de herfst van 1996.
Nu leek de schriftelijke overeenkomst een garantie op een stoeltje en hield Verstappen zich krampachtig vast aan dat contract. Een paar dagen geleden was hij er van overtuigd dat hij in Valencia zou gaan testen. De coureur hoorde echter niets van het team. «Ik loop al meer dan 20 jaar mee in de Formule 1, maar dit heb ik nog nooit meegemaakt» , zei Verstappens zaakwaarnemer Huub Rothengatter woedend. «Ik ben zeer verrast door de mededeling op de website van Arrows. Het betekent in elk geval dat we nog veel werk te verzetten hebben.»
Of Arrows het contract met Verstappen moet afkopen , wilde de oud-coureur niet zeggen. «Het contract is een dikke pil. Ik moet er eens op gaan studeren. Maar dat dit een staartje gaat krijgen , lijkt me duidelijk. Een hele lange staart ook.»
Zie ook pagina 20 : Reacties en analyse

TAIL :
Autosport ; Sport ; Gemotoriseerde Sporten

