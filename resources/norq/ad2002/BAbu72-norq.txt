DOCUMENT : 72 of 94

PAPER : Algemeen Dagblad

DATE : February 5, 2002


BYLINE : VAN ONZE REDACTIE BUITENLAND

SECTION : Buitenland ; Pg. 7

LENGTH : 485 words

DATELINE : Rotterdam

BODY :

HEADLINE : Verwarring over lot van ontvoerde journalist

Er is verwarring over het lot van de in Pakistan ontvoerde Amerikaanse journalist Daniel Pearl ( 38 ) van The Wall Street Journal. Het zondag in Karachi gevonden lijk van een blanke man die met schoten in het hoofd was gedood en daarna uit een auto werd gegooid , blijkt niet Pearl te zijn.
De in Bombay gestationeerde Pearl bracht de afgelopen maand met zijn hoogzwangere Franse vrouw Marianne in Karachi door om de oorlog in Afghanistan te verslaan. Hij werd op 23 januari ontvoerd , waarschijnlijk toen hij op weg was naar een afspraak met de militante moslimleider Ali Shah Gillani.
Volgens bekenden van Pearl had deze oprichter van de , door de VS als terroristische organisatie aangemerkte , Jamaat ul-Fuqra hem een exclusief verhaal beloofd over de Brit Richard Reid , die probeerde met een in zijn schoenen verstopte bom een vliegtuig op te blazen. De Pakistaanse politie gaat er nu van uit dat de tot nu onbekende Nationale Beweging voor het Herstel van de Pakistaanse Soevereiniteit , die de ontvoering opeist , nauw met Jamaat ul-Fuqra is verbonden. Eerder al bracht de Amerikaanse politie Reid in verband met die beweging , die zijn aanhangers hoofdzakelijk in de VS heeft.
De ontvoerders eisten in aan The Wall Street Journal verzonden e-mails onder meer dat de gevangen strijders van de Taliban en al-Qaeda een betere behandeling krijgen. Zij dreigden Pearl dood te schieten als hun eisen niet voor 31 januari waren ingewilligd. Op die dag verzonden zij een e-mail waarin het ultimatum met een dag werd verlengd. De onzekerheid over het lot van de journalist groeide toen onbekenden daarna per e-mail om losgeld vroegen. Daarvoor heeft de Pakistaanse politie , die de Amerikaanse FBI bij het onderzoek heeft betrokken , inmiddels een jongeman gearresteerd die niet bij de ontvoering betrokken is.
Volgens James Dorsey , correspondent voor The Wall Street Journal in het Midden-Oosten , gaat de krant er van uit dat de ontvoerders zich stil houden om hun onderhandelingspositie te versterken. «We geloven dat hij ongedeerd is» , aldus Dorsey. «De ontvoerders hebben er meer belang bij om hem in leven te laten ; ontvoering van een journalist heeft nog nooit iets opgeleverd.»
De hoofredactie heeft de ontvoerders opgeroepen het verhaal waarvoor zij aandacht willen aan Pearl te vertellen. De krant zal dat dan publiceren. Pearl heeft zeker geen overdreven risico's genomen , aldus Dorsey. «Hij is populair en staat bekend als een voorzichtig man , die methodisch te werk gaat. Meer nog dan andere kranten maant The Wall Street Journal zijn verslaggevers in gevaarlijke gebieden tot voorzichtigheid. En Dannie heeft ervaring. Hij heeft de NAVO-acties in Joegoslavie verslagen en hij werkte in conflictgebieden in Afrika en het Midden-Oosten.»

TAIL :
Internationale gewapende conflicten ; Vrijheidsberoving ; Recht ; Criminaliteit ; Delicten ; Geweldsdelicten ; Politiek en Staat ; Volkenrecht

