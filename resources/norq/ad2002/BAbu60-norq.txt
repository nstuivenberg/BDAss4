DOCUMENT : 60 of 94

PAPER : Algemeen Dagblad

DATE : February 6, 2002


SOURCE : AP

BYLINE : AP

SECTION : Buitenland ; Pg. 7

LENGTH : 451 words

DATELINE : Balkh

BODY :

HEADLINE : De wapensmid heeft een melkgebit

De meeste wapens zijn ouder dan de jongens zelf. De klanten die hun Kalasjnikov laten repareren lijken er echter niet mee te zitten dat de oudste wapensmid zich nog niet hoeft te scheren en dat de jongste partner nog een melkgebit heeft. Afghanen laten massaal de kassa rinkelen bij de vier broertjes , wier werkplaats bekend staat als het beste adres voor de reparatie en restauratie van de AK-47, het belangrijkste wapen in Afghanistan.
«Wat kapot is , kunnen wij repareren» , zegt de oudste , de 17-jarige Mohammed Arif. Op de bazaar van Balkh , 19 kilometer van de noord-Afghaanse stad Mazar-i-Sharif , presenteert hij zich als een oude rot in het vak. En dat is hij ook. Net als Mohammed knutselen ook zijn broers , de 15-jarige Zarif , de 12-jarige Nazar en de 7-jarige Janagha al hun leven lang met vuurwapens.
In een land zonder rechtssysteem en met minstens een vuurwapen in ieder huishouden is het misschien maar beter om niet te veel vragen te stellen. «Wij willen alleen maar ons werk doen , wat geld verdienen en in vrede leven» , zegt Zarif. Op de vraag of de jongens dan geen moeite hebben met de tegenstrijdigheid tussen de hoop op een rustig leven en het in bedrijf houden van automatische wapens , antwoorden ze in koor «nee».
Toen de Taliban aan de macht waren , repareerden de broers wapens van Taliban-strijders. Nu bedienen zij de nieuwe machthebbers. «Wij kunnen wapens repareren. Dat is ons werk» , zegt Mohammad Arif.
De reparatie van een Kalasjnikov kost ongeveer 600.000 Afghani , ongeveer 11 euro. «Het kost ons ongeveer drie dagen» , zegt Mohammed Arif. De samenstelling van een nieuw wapen uit gebruikte onderdelen neemt ongeveer tien dagen in beslag en kost zo'n 2 miljoen Afghani ( 38 euro ) . «De Russische Kalasjnikovs zijn het beste» , betoogt Nazar. «Dat is wat iedereen wil.»
Onder hun recente klanten waren volgens de jongens de lokale militieleiders Alam Khan en Mir Amza , die loyaal zijn aan de grootste noordelijke krijgsheer generaal Rashid Dostum.
De enige concurrent in het stadje is een reparatiewerkplaats die alles oplapt , varierend van wapens tot naaimachines en wekkers. «Wij krijgen wel eens wapens binnen» , zegt eigenaar Mohammad Karim. «De meeste klanten gaan echter naar de jongens. Wat kan ik zeggen ? Ze zijn goed.» Karim zal misschien wat meer wapens binnenkrijgen als de twee jongsten volgende maand weer naar school gaan.
De 17-jarige Mohammed Arif ( midden ) krijgt hulp bij de reparatie van een kalasjnikov in zijn wapenwerkplaats in de Oost-Afghaanse stad Balkh. Arif en zijn drie jongere broertjes werken al hun hele leven met vuurwapens. FOTO SERGEI GRITS/AP

TAIL :
Ambachtelijke beroepen ; Wapens ; Defensie ; Economie ; Beroepsgroepen

