DOCUMENT : 38 of 94

PAPER : Algemeen Dagblad

DATE : February 7, 2002


BYLINE : DOOR ARJAN PAANS

SECTION : Buitenland ; Pg. 6

LENGTH : 570 words

DATELINE : Kabul

BODY :

HEADLINE : Een natte neus voor landmijnen

Als het stil wordt op straat , de avondklok ingaat en de stroom weer eens is uitgevallen , nemen de honden Kabul over. Uit alle richtingen klinkt geblaf en gejank. Ook voor viervoeters is het leven hier zwaar.
Aan de rand van de stad , aan de voet van een voormalige stelling van de Taliban , janken 200 herders braaf hun partijtje mee. Voor de vorm , want in tegenstelling tot de meeste van hun stadgenoten hebben zij over gebrek aan eten niet te klagen. Dat wordt wekelijks vers ingevlogen. Toch is het leven van deze Duitse en Mechelse herders niet zonder gevaar. Dagelijks gaan zij erop uit om met hun fijne neuzen op plastic landmijnen te jagen. Wat machines niet altijd lukt , lukt deze honden wel : een honderd procent score bij het opsporen van achtergebleven explosieven uit de burgeroorlog die het land drie decennia teisterde.
Volgens ruwe schattingen liggen door het hele land nog 10 miljoen mijnen verstopt. Het merendeel is achtergelaten door het in 1989 teruggetrokken Russische leger. Elke dag stappen 12 mensen op zo'n explosief , met als gevolg dat Afghanistan beschikt over een bloeiende prothese-industrie.
Het Mine Detection and Dog Centre ( MDC ) van de Verenigde Naties ging in 1998 van start onder het Talibanbewind. Gesponsord door Duitsland spoorden de honden al zo'n 750.000 mijnen op. Toch zal het volgens hondentrainer Shah Wali Ayubi nog zeker 15 jaar duren voordat Afghanistan vrij is van landmijnen. Komend jaar wil MDC het aantal honden uitbreiden met 30 procent , de komende zeven jaar met 250 procent.
Dat wil zeggen , als het lukt al die honden op te leiden. Want de eisen van MDC zijn hoog. Een fout kan immers desastreuze gevolgen hebben. Ayubi : «Een hond die na een opleiding van bijna twee jaar geen honderd procent scoort op een testparcours met vijf mijnen , wordt afgemaakt. Dat overkomt 20 procent van de honden.»
Op het MDC-trainingscentrum leren de puppy's spelenderwijs wat de beloning is voor het opsporen van een mijn : een rubber bal om even mee te spelen. Als ze iets ouder zijn , leren ze de geur van de explosieven te onderscheiden in bloempotten. Pas na twee jaar zijn de honden klaar voor het echte werk : een parcours met echte , al onschadelijk gemaakte mijnen.
De opleiding van een hond kost in Afghanistan rond 3500 dollar , een bedrag waarvan een gemiddeld gezin vier jaar van kan leven. Duur ? Wali Ayubi vindt van niet : «In Europa zou zo'n opleiding 25.000 dollar kosten. Als je bedenkt dat een hond misschien wel tientallen mensen het leven kan redden , is het niets.» De methode is inmiddels rijp voor export. Binnenkort gaat in Jemen een tweede project van start.
Ook al zijn de honden geslaagd voor de 100 procent-test , in het veld werken ze altijd in teams van twee. Als de honden een mijn hebben gevonden , gaan ze er bij zitten en kijken vragend naar hun begeleider. Een machine maakt het explosief dan onschadelijk.
De Duitse herder Goran slaagt glansrijk voor zijn examen. Sehr grundlich spoort hij de vijf mijnen op. Van zijn twee Afghaanse bazen krijgt hij een daverend applaus. Wali Ayubi voelde de vraag al aankomen. «Nee , Afghaanse windhonden zijn niet geschikt» , lacht hij. «Veel te nerveus voor dit werk.»
Een van de honden van het Mine Detection and Dog Center ( MDC ) in Kabul leert landmijnen op te sporen.

TAIL :
FOTO EPA
Bewapening ; Internationale gewapende conflicten ; Recht ; Politiek en Staat ; Volkenrecht ; Defensie

