DOCUMENT : 104 of 158

PAPER : Algemeen Dagblad

DATE : February 5, 2002


SOURCE : ANP

BYLINE : ANP

SECTION : Binnenland ; Pg. 5

LENGTH : 249 words

DATELINE : Nijmegen

BODY :

HEADLINE : Oppositie Nijmegen wil raadsbesluit laten vernietigen

Vier Nijmeegse oppositiepartijen willen een raadsbesluit van vorige week laten vernietigen door de Kroon. De partijen hebben burgemeester G. ter Horst gevraagd deze ongebruikelijke procedure te beginnen. Mocht zij dat weigeren dan verzoeken de 18 raadsleden zelf de regering op te treden.
Het besluit heeft betrekking op een gemeentelijke investering in het MTC , het aan de Betuwelijn gekoppelde transportcentrum voor weg , water en spoor dat bij Valburg moet verrijzen. De aanleg van dit door vier ministeries ondersteunde project is de laatste maanden onder zware druk komen te staan door uitspraken van de Raad van State en onduidelijke financiele overeenkomsten tussen overheden en bouwmaatschappijen. De betrokken overheden moesten vorige maand besluiten over een bijdrage voor het Ontwikkelingsbedrijf MTC.
Nijmegen leek tot aan de raadsvergadering niet bereid te investeren. Op de avond zelf presenteerden de coalitiepartijen VVD en PvdA echter een nieuw voorstel , dat door de raad is aangenomen. Nijmegen koopt nu als eerste overheid zelf MTC-grond tot een bedrag van bijna 8 miljoen euro. Volgens de oppositie is het uiterst onzeker of het MTC ooit van de grond komt. Nijmegen zou dan met waardeloze weilanden zitten , aldus oppositiewoordvoerder W. van Eck ( GroenLinks ) .
Burgemeester Ter Horst neemt naar verwachting vandaag een besluit over de kwestie.

TAIL :
Gemeentebestuur ; Vrachtvervoer ; Verkeer en Vervoer ; Recht ; Politiek en Staat ; Staatsrecht ; Gemeenten

