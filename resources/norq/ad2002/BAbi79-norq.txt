DOCUMENT : 79 of 158

PAPER : Algemeen Dagblad

DATE : February 6, 2002


BYLINE : DOOR BERT HUISJES

SECTION : Binnenland ; Pg. 5

LENGTH : 473 words

DATELINE : Amsterdam

BODY :

HEADLINE : Banken luiden de noodklok ; Bende pleegt golf shovelkraken

Banken hebben bij de politie alarm geslagen over een bende criminelen die het heeft voorzien op geldautomaten. De uitgeefmachines worden met een shovel uit de gevel gebroken , en compleet met geld afgevoerd om ze open te breken.
Vorig jaar hadden de banken te maken met een golf shovelkraken : er werd 17 keer werd toegeslagen. In het jaar daarvoor gebeurde dit slechts tweemaal. «Het is een punt van grote zorg» , zegt een woordvoerster van de Nederlandse Vereniging van Banken.
De politie is een onderzoek begonnen waaraan onder meer de korpsen uit Utrecht en Amsterdam meewerken. De recherche houdt er rekening mee dat de «bankovervallen-nieuwe stijl» het werk zijn van een groep gespecialiseerde overvallers.
De belangrijkste aanwijzing daarvoor is dat de werkwijze telkens identiek is. Met een gestolen shovel wordt de pui van de bank geramd , waarna de geldautomaat binnen enkele minuten in een eveneens gestolen vrachtwagen wordt afgevoerd. De diefstal vindt plaats nadat de automaat is bijgevuld.
Waar mogelijk wordt het de politie onmogelijk gemaakt de achtervolging in te zetten. Zo stond vooral in de kleinere plaatsen de politie machteloos , omdat de banden van de patrouillewagens kort voor de shovelkraak lek waren gestoken. De bende werkt voornamelijk in het zuiden en westen van het land.
Begin deze maand mislukte voor het eerst een shovelkraak. In Gorinchem werd een geldautomaat uit de gevel van een bank gesloopt , maar de politie onderschepte de vrachtwagen. De bestuurder van de vrachtwagen werd te hulp geschoten door een handlanger in een personenwagen.
«Het zijn zeker geen overvallen die worden gepleegd door de gelegenheidscrimineel» , zegt T. Aling van de politie Utrecht. «Er zit veel voorbereiding in , er is duidelijk een organisatie en het vergt nogal wat specifieke kennis. Dan hou je er rekening mee dat het dezelfde mannen zijn. Maar zeker is het niet. Er kan sprake zijn van wat wij noemen »receptwerking«. De ene crimineel ziet hoe gemakkelijk het gaat en kijkt het trucje van de ander af.»
Bij de banken is een projectgroep opgericht , die zich moet bezinnen op preventieve maatregelen. Zo wordt onder meer bekeken of geldautomaten een eenvoudig peilzendertje kunnen krijgen , zodat ze na diefstal kunnen worden getraceerd. Een andere mogelijkheid is ze te voorzien van dezelfde constructie als de «plofkoffer». Diefstal leidt er dan toe dat al het geld met verf onbruikbaar wordt gemaakt en de dieven besmeurd raken met een hardnekkige kleurstof. In het geldvervoer bleken beide methoden effectief. Het aantal overvallen op geldlopers daalde vorig jaar tot «bijna nul» , aldus de geldvervoerders.

TAIL :
Overvallen ; Diefstal ; Georganiseerde misdaad ; Bank- en verzekeringswezen ; Economie ; Bedrijfstakken ; Recht ; Criminaliteit ; Delicten ; Vermogensdelicten ; Geweldsdelicten

