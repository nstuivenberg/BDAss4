DOCUMENT : 78 of 158

PAPER : Algemeen Dagblad

DATE : February 6, 2002


BYLINE : VAN ONZE POLITIEKE REDACTIE

SECTION : Binnenland ; Pg. 5

LENGTH : 219 words

DATELINE : Den Haag

BODY :

HEADLINE : HBO-raad : Enkele hogescholen in de fout

Zes van de 50 hogescholen hebben zich niet gehouden aan de regels die gelden voor de inschrijving van studenten. De instellingen hebben daardoor eind jaren 90 miljoenen guldens te veel aan rijksbijdrage opgestreken. Dit blijkt uit een inventarisatie van de overkoepelende HBO-raad.
De hogescholen zijn de afgelopen maanden in opspraak geraakt wegens mogelijke fraude bij de inschrijving van buitenlandse studenten. Een hbo-instelling krijgt jaarlijks gemiddeld 4550 euro per ingeschreven student.
Volgens de voorzitter van de HBO-raad , F. Leijnse , wordt niet stelselmatig gefraudeerd. Wel hebben enkele hogescholen onderwijsprestaties geleverd die niet in verhouding staan tot de overheidsbijdrage. Leijnse wil niet bekendmaken welke hogescholen de regels hebben overtreden.
De Tweede Kamer wil dat minister Hermans ( Onderwijs ) vandaag schriftelijk reageert op de cijfers van de HBO-raad. Vorige week moest de bewindsman in de Tweede Kamer verantwoording afleggen over de affaire. Hermans heeft in november een accountantsonderzoek ingesteld naar mogelijke malversaties in het hoger beroepsonderwijs. Dat is eind deze maand klaar. Tot dan toe wil de minister geen uitspraken doen over de omvang van de zaak.

TAIL :
Hoger onderwijs ; Fraude en corruptie ; Recht ; Criminaliteit ; Delicten ; Onderwijs

