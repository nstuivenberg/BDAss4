DOCUMENT : 90 of 254

PAPER : Algemeen Dagblad

DATE : February 7, 2002


BYLINE : DOOR PAUL VAN DEN BOSCH

SECTION : Sport ; Pg. 13

LENGTH : 744 words

DATELINE : Salt Lake City

BODY :

HEADLINE : Gevraagd : vlaggendrager ; Romme bedankt voor de eer : Ik kom om te schaatsen

De leiding van de Nederlandse ploeg op de Winterspelen heeft grote moeite een atleet te vinden die de vlag wil dragen tijdens de officiele opening , die morgennacht Nederlandse tijd wordt verricht.
De meeste schaatsers mijden de ceremonie , de meeste bobsleeers zijn nog niet gearriveerd in de Olympische stad. Daardoor zal slechts een enkeling met begeleiders en het team de mission door het Rice-Eccles-stadion paraderen. De ploegleiding wilde de naam van de vlaggendrager gisteren bekendmaken , maar dat ging niet door. «We zijn nog flink aan het puzzelen» , zei Marcel Sturkenboom van NOC * NSF. Prominente Olympiers als Marianne Timmer en Rintje Ritsma lieten op voorhand al weten niet beschikbaar te zijn. Gianni Romme , uit dezelfde topcategorie en de afgelopen dagen gepolst , bedankte. Wellicht dat Ids Postma ingaat op het verzoek van het team de mission.
De ploegleiding vond de tweevoudige medaillewinnaar Romme de beste kandidaat. Hij hoeft pas over twee weken in actie te komen op de 10 km. Daardoor zou hij , in tegenstelling tot de meeste andere oranjesporters , veel tijd hebben om te herstellen van de feestavond in de winterkou.
Maar Romme was resoluut in zijn afwijzing. «Ik heb er helemaal geen zin in urenlang in de helse kou op mijn benen te staan. Waarom zou ik het risico lopen verkouden of zelfs ziek te worden ? Ik kom voor de wedstrijd , daarop word ik afgerekend. Je bent er op zo'n avond al gauw vijf , zes uur mee kwijt. Zeker gezien de superstrenge veiligheidsmaatregelen.»
Zijn coach Peter Mueller voegde daar veelzeggend aan toe : «Waarom zou hij de vlag dragen als hij toch tweede keus is ? » De Amerikaan doelde op Ritsma , die eerder ook hoog op de verlanglijst van het team de mission stond. Maar de Fries is officieel nooit benaderd , omdat hij anderhalve week geleden al meldde niet naar de opening te komen.
Net als Ritsma is Romme niet gevoelig voor het argument dat het een eer is het rood-wit-blauw te mogen dragen. «Vier jaar geleden in Nagano droeg ik de vlag tijdens de sluitingsceremonie» , aldus de Spaar Select-stayer. «Dat vond ik wel een eer. Ik was gekozen vanwege mijn prestaties. Ik had twee keer goud gewonnen , dan is het een heerlijk gevoel in het stadion te paraderen.»
Niet alleen Romme , ook de meeste andere schaatsers zullen de openingsceremonie mijden. Ze kijken vooral naar de nadelen van het urenlange verblijf in de kou. «Ik ga er niet heen , want ik moet dinsdag al de 500 meter rijden» , zei Erben Wennemars. «Bovendien heb ik niet het gevoel dat we hier met een gemeenschappelijke Nederlandse ploeg zijn. Anders hadden hier ook wel de beste rijders de 1500 meter gereden.» Daarmee refereerde hij opnieuw aan de startplek op de 1500 meter die Jochem Uytdehaage ten koste van hem veroverde.
Annamarie Thomas zei : «Naar de opening ? Ben je bedonderd , dat kost slechts energie.» Romme : «Ik denk dat slechts een superkleine delegatie van Nederland in dat stadion loopt. Misschien alleen de begeleiders. Dan kan Leo Visser meteen de vlag dragen.» Dat deed de chef de mission al in 1992 in Albertville. Toen was hij deelnemer.
De Nederlanders zijn absoluut niet de enige schaatsers die de opening aan zich laten voorbijgaan. Zelfs sommige Amerikanen mijden de ceremonie in hun eigen land. Hun ploegarts Eric Heiden , vijfvoudig gouden medaillewinnaar in 1980, begrijpt hun argumenten. «De sporters zijn hier om een missie te volbrengen. Die ligt op de schaatsbaan. Ik zou waarschijnlijk ook niet meer gaan.»
Maar opmerkelijk blijft wel de Nederlandse desinteresse om de vlag te dragen. In vele andere landen wordt dat als een eer beschouwd. De Canadese schaatsster Catriona LeMay-Doan zei graag daarvoor urenlang in de kou te staan. De beroemde skister Picabo Street wil die taak bij de Amerikanen op zich nemen.
De Nederlandse equipe nam gisteren officieel zijn intrek in het Olympisch dorp. Dat ging ook gepaard met een korte ceremonie , maar daarbij ontbraken alle oranjesporters. De officials Leo Visser , die een vredespijp in ontvangst nam , en Marcel Sturkenboom vertegenwoordigden Nederland. Die afvaardiging van twee man stak schril af tegen de equipe van Slowakije naast hen. Die bevatte 47 sporters en officials. Zelfs IJsland kwam met zeven man. Het team de mission toonde begrip voor de collectieve afwezigheid. Sturkenboom : «De schaatsers moesten trainen. Het schema was niet om te gooien.» Visser : «Ik vind dit geen schande. De prioriteit ligt bij de prestaties.»

TAIL :
Sport

