DOCUMENT : 41 of 119

PAPER : Algemeen Dagblad

DATE : February 7, 2002


BYLINE : VAN ONZE CORRESPONDENT

SECTION : Economie ; Pg. 18

LENGTH : 326 words

DATELINE : Brussel

BODY :

HEADLINE : Topman Belgische voedselinspectie stapt op

De topman van het Belgische voedselagentschap heeft gisteren ontslag genomen vanwege het aanhoudende geblunder van zijn dienst. Voor de tweede keer in een week doken verdachte , maar ongeteste , stalen veevoer op bij het mengvoederbedrijf waar drie weken geleden dioxine werd ontdekt.
De 26 stalen verdacht veevoeder bleken al een maand op het bedrijf rond te slingeren. «In het ganse tumult aan onze aandacht ontsnapt» , zei een manager van mengvoederbedrijf Hanekop gisteren. Vorige week doken er al 33 stalen ongeteste stalen op bij zijn bedrijf. «Woedend» was de verantwoordelijk minister Aelvoet ( Volksgezondheid ) toen.
De tweede ontdekking noemde ze gisteren «een bijzonder jammerlijk incident». Onmiddellijk schorste ze de directeur van het voedselagentschap , die gisteravond zelf ontslag nam. Zijn voedselagentschap bleek de «strengste normen van Europa» , waar de Belgen sinds de dioxinecrisis van 1999 prat op gaan , niet te kunnen handhaven.
De minister van volksgezondheid schorste ook de ambtenaar die verantwoordelijk was voor de inspectie bij het mengvoederbedrijf. Die werd vorige week nog bejubeld omdat hij , tegen de orders van zijn baas in , het onderzoek naar verdacht veevoer voortzette. Twee van de 33 stalen die hij vorige week ontdekte , bleken vervuild met dioxine. Gevaar voor de volksgezondheid was er tot opluchting van de Belgen niet , omdat de vervuiling klein was. Vanmiddag moet duidelijk worden of de eergisteren teruggevonden stalen vervuild zijn met PCB's.
De roep om reorganisatie van het voedselagentschap wordt steeds luider. Vorige week startte de minister al een onderzoek naar het functioneren van de dienst. De inspecteurs , afkomstig van het ministerie van landbouw en het ministerie van volksgezondheid , zouden nauwelijks samenwerken.

TAIL :
Voedselverontreiniging ; Voeding ; Veeteelt ; Openbaar bestuur ; Politiek en Staat ; Economie ; Bedrijfstakken ; Agrarische Sector ; Landbouw ; Consumentenzaken

