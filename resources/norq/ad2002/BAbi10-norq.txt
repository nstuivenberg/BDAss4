DOCUMENT : 10 of 158

PAPER : Algemeen Dagblad

DATE : February 9, 2002


BYLINE : REDMAR KOOISTRA

SECTION : Binnenland ; Pg. 9

LENGTH : 585 words

BODY :

HEADLINE : In het landsbelang

Als het aan mij lag ging het eens een keertje niet over Pim Fortuyn. Maar nu Hans Wiegel het hele liberale gedachtegoed sinds Thorbecke tegen hem in stelling heeft gebracht , kan ook ik er natuurlijk niet omheen.
Het is nogal wat als een man als Wiegel zich geroepen voelt de hoogste regionen van zijn partij vermanend te moeten toespreken. Doe iets mensen , zei hij vooral tegen VVD-leider Hans Dijkstal , want anders lijft Pim straks een belangrijk deel van onze aanhang in.
In normale omstandigheden houdt een erevoorzitter zich op de vlakte , maar als de nood aan de man komt moet hij optreden. In de VVD kunnen ze altijd op het voormalige Orakel van Ljouwert rekenen.
Wie zou er het hardst van geschrokken zijn , Dijkstal of Fortuyn ?
Wiegel richt zijn pijlen op Pim , wiens ideeen hij pure gelegenheidsargumenten noemt , terwijl zijn plannen overigens op drijfzand zijn gebaseerd. Niet meer dan een blikvangende windvaan dus , maar dat vond ik ook al toen Wiegel nog gecharmeerd was van deze erudiete paljas.
Was het niet dezelfde Wiegel die onlangs opperde na de verkiezingen een kabinet te vormen waarin VVD , CDA en Pim zouden samenwerken ? Tot voor kort zag hij dus nog wel wat in die pleisterplaats voor ontevreden kiezers , omdat die Wiegels oude ideaal aan een parlementaire meerderheid zou kunnen helpen. Maar nu geldt Pim plotseling als een electorale vijand die met gepaste middelen het vuur aan de schenen moet worden gelegd.
Mij bekruipt het gevoel dat Wiegel zich als zorgverzekeraar langzamerhand rot verveelt. Hij wil weer iets om handen hebben dat hem in contact brengt met de mensen in het land. Wat Pim kan , kon ik al veel langer , moet hij gedacht hebben. En die liberale hansworsten aan het Binnenhof snappen er niets van , dus roept hem het landsbelang.
Als er gemor klinkt , is Hans Wiegel nabij.
Als geen ander voelde hij altijd al aan hoe onvrede gekanaliseerd moet worden , zoals Pim dat van hem heeft overgenomen. Nu de leergierige student er met zijn vondst vandoor dreigt te gaan , werpt Wiegel zich ten koste van Dijkstal c.s. op als de ware hoeder van het liberale erfgoed.
Als ik Dijkstal was , zou ik er niet gerust op zijn. Fortuyn en Wiegel spelen beide , ongeacht hun seksuele voorkeur , lustig met zijn edele delen. Maar wat moet hij er tegen doen ?
De VVD kan deze verkiezingen niet meer winnen , nadat het jaren achtereen zo goed ging dat de liberalen zichzelf in slaap susten met het droombeeld de grootste partij te worden. Fortuyn beukt op de deur , terwijl Wiegel binnen met gefronste wenkbrauwen aan de stoelpoten van de partijleider zaagt. Nu en dan dringen de verwarde woorden door van een bange partijvoorzitter , die zich onder de trap heeft verschanst en met schelle stem tot kalmte maant. Vertwijfeld vraagt hij zich af wie buiten zo'n kabaal maakt : Berlusconi , Mussolini of Fortuyn.
Wiegel is terug.
Als de VVD een beetje opschiet , kan hij nog net op tijd als eerste man op de lijst worden gezet. Maar dan moet zijn revolutie in eigen kring nog wel even worden goedgekeurd.
En als de verkiezingen dan achter de rug zijn , zal de oude/nieuwe leider proberen een coalitie te vormen waarin ook voor Pim een plaatsje wordt ingeruimd. Want zo gaat dat : op 15 mei hebben wij het voor het zeggen , maar daarna zijn zij weer vier jaar aan het woord.
Het kabinet Wiegel-Fortuyn , begrijpt u wel ? In het landsbelang.

TAIL :
Politieke partijen ; Recht ; Politiek en Staat ; Staatsrecht ; Gemeenten ; Binnenlandse Politiek ; Lokale Politiek

