DOCUMENT : 128 of 158

PAPER : Algemeen Dagblad

DATE : February 4, 2002


BYLINE : DOOR REX BRICO

SECTION : Binnenland ; Pg. 3

LENGTH : 647 words

DATELINE : Amsterdam

BODY :

HEADLINE : Een oecumenisch huwelijk

Het Huwelijk mag dan in het veelbelovende teken van Waterman hebben gestaan , de andere voortekenen waren niet zo best. Eerst de paniekerige wijze waarop de kroonprins tijdens een tv-interview erop hamerde dat de rol die de priester Rafael Braun zou spelen door de eerste de beste oen kon worden vervuld. Dat schoot in het verkeerde keelgat van de hoogleraar Anton Houtepen , lid van een wereldkerk , die de prins een religieuze onbenul noemde door niet voor een oecumenische dienst te kiezen.
Vervolgens werd bekend dat aan de hervormde dienst roomse snufjes zouden worden toegevoegd , waarop de baas van de Gereformeerde Bond in de hervormde kerk liet weten dat dat roomse gedoe beter achterwege kon blijven. Alleen al de gedachte dat iemand met een wierookvat zou gaan zwaaien , gaf hem enge kriebels in de orthodoxe maagstreek. Geen wonder dat aan de vooravond van de viering Maartje van Weegen een lelijke splijtzwam zag opdoemen temidden van de vrome gemoederen.
Het ging allemaal een vleugje anders. De viering was wel degelijk oecumenisch , al voldeed ze niet aan de regels die de kerken in 1971 vaststelden. De vraag is dan ook wat onder oecumene moet worden verstaan. Ik ken Houtepen al sinds de jaren 70, toen we samen sessies van de Wereldraad van Kerken bijwoonden. Toen was het oecumenische ideaal dat kerken in elkaar zouden opgaan. Nu , een kwarteeuw later , is dat ideaal stuk geramd.
Vorige week nog probeerden Gereformeerde Bonders het 30jarige (!) fusieproces van hun kerk met de gereformeerden jammerlijk te saboteren. Het oecumenisch ideaal is nu veeleer : eenheid in verscheidenheid. Dat houdt in dat kerken elkaar serieus nemen en met elkaar samenwerken , maar in hun verkondiging en rituelen hun eigen karakter behouden. Liever een LAT-relatie dan een huwelijk waarbij je periodiek elkaars tong stukbijt. Welnu , in die zin was de viering een oecumenische gebeurtenis. Zeker , ze had een overwegend hervormd karakter. Dat kwam tot uiting in de gezangen , in de gedragen intonatie en het archaische spraakgebruik van de predikant zoals ook in interieur en rituelen : er werd geen goudbestikt ambtsgewaad gedragen , niet genuttigd uit gouden kelken en cibories ( gouden of zilveren kelk waarin de hosties worden bewaard ) , geen gouden monstrans ( gouden of zilveren vaatwerk de hostie zichtbaar wordt uitgestald ) bewierookt. Het enige goud dat ik bespeurde glorieerde in de onderscheidingen van de officieren.
Dat neemt echter niet weg dat behalve hervormden ook katholieken en andersgezinde protestanten zich zullen hebben herkend in de doordachte preek van ds. Carel ter Linden. Als het op oecumene aankomt , had hij geen toepasselijker bijbeltekst kunnen behandelen dan die van schoondochter Ruth : «Uw God is mijn God». Niks splijtzwam , leek hij te zeggen , zie hoe zij met het probleem van een ander geloof omging. Ook met het Ave Maria en een Argentijnse volkstango toonden de programmeurs dat hun opvatting van hervormde liturgie mijlen verwijderd is van die bij eerdere koninklijke huwelijken. Ik geef toe , het was geen dienst waarbij hervormde en katholieke bestanddelen in gelijke maten door elkaar geklutst waren. Maar het was er wel een die oprechte verbondenheid met de roomse geloofszusters uitdrukte zoals ook met zoekers en ongelovigen.
Die onderlinge verbondenheid in het geloof hadden Willem-Alexander en Maxima trouwens zelf ook ervaren , zo onthulde Ter Linden in zijn preek. Ze hadden ontdekt dat ze in hoge mate dezelfde christelijke normen en waarden aanhingen en vooral dat had hen doen besluiten samen de uitdaging van hun veeleisende opdracht aan te gaan. En dat terwijl anderen verfbommen naar elkaars God aan het smijten waren.

TAIL :
Dominee Ter Linden zegent het bruidspaar
AP
Koningshuizen ; Protestantisme ; Katholicisme ; Levensbeschouwing ; Religie ; Christendom ; Recht ; Politiek en Staat ; Staatsrecht ; Staatsvormen

