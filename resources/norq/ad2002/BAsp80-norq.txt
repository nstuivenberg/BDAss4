DOCUMENT : 80 of 254

PAPER : Algemeen Dagblad

DATE : February 8, 2002


BYLINE : VAN EEN ONZER VERSLAGGEVERS

SECTION : Sport ; Pg. 19

LENGTH : 240 words

DATELINE : Calgary/ Salt Lake City

BODY :

HEADLINE : Ritsma stopt vliegtuig

Rintje Ritsma heeft gistermiddag een toestel van Delta Airlines aan de grond gehouden toen dat in Calgary wilde opstijgen voor de vlucht naar Salt Lake City. De schaatser zat als passagier aan boord toen hij bij het taxien zag dat zijn bagage op de grond achterbleef.
Ritsma sprintte direct naar de cockpit en maakte zich kwaad bij de purser en piloot. Hij eiste dat het kleine vliegtuig zou stoppen , want hij had als Olympier zijn koffers hard nodig wanneer hij zou landen in Amerika. De gezagvoerder was gevoelig voor Ritsma's argumenten , maar eiste dat de Nederlander zich onmiddellijk koest zou houden. Het toestel was te klein om alle bagage te vervoeren. Ritsma bleef echter herrie schoppen waarna een compromis met de kopman van TVM werd gesloten. Hij mocht de tas waarin de ijzers van zijn schaatsen zaten binnenboord halen , de rest van de bagage zou een dag later worden ingevlogen. «Daarna moest hij blijven zitten en z'n mond dichthouden. Anders zou hij er uitgebonjourd worden» , vertelde zijn trainer Geert Kuiper gisteren. «Hij loopt vandaag in mijn ondergoed. Want , zei hij , ik moet toch een schone onderbroek aanhebben bij de dopingcontrole.»
De Pool Pawel Zygmunt die ook in het toestel zat , kwam zonder bagage aan. Kuiper : «Die was behoorlijk in paniek. Hij moet nog maar afwachten of zijn schaatsen vandaag arriveren.»

TAIL :
Vliegtuigen ; Schaatsen ; Sport ; Wintersport ; Verkeer en Vervoer ; Luchtvaart

