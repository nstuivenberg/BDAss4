DOCUMENT : 56 of 59

PAPER : Algemeen Dagblad

DATE : February 4, 2002


BYLINE : DOOR DORON NAGAN

SECTION : Cultuur & Media ; Pg. 25

LENGTH : 475 words

DATELINE : Amsterdam

BODY :

HEADLINE : Nederland heeft in Margiono grote Wagnerzangeres

Enkele uren na het stralende koninklijk huwelijk van prins Willem-Alexander en Maxima , voltrok zich in Amsterdam opnieuw een , weliswaar veel duisterder , huwelijk. Dat van Graalridder Lohengrin en Eva , in Wagners opera Lohengrin. Het feest werd gehouden bij De Nederlandse Opera , dat andere koninklijke huis van Nederland.
«Ja , lief bruidspaar , waar draait het nu in ons leven om ? Die vraag stelt ieder mens zich van tijd tot tijd» , zei dominee Ter Linden zaterdag tegen het bruidspaar. Lichtelijk persiflerend zouden we hetzelfde kunnen zeggen over Wagners opera : waar draait Lohengrin nu om ? Op die vraag zijn net zoveel antwoorden mogelijk als op de vraag van de predikant. Dat , met de prachtige muziek , maakt Wagners opera zo aantrekkelijk , en tegelijkertijd zo moeilijk. Net als ons leven.
Wagners Lohengrin is in de regie van Pierre Audi als een droom die zich in de schemering afspeelt , tussen goed en kwaad , tussen slaap en waken. Een droom met een duiding. Maar die uitleg is moeilijk te vinden , zoals in elke droom. Het is de droom van Elsa , over een vrouw die haar weg probeert te vinden te midden van het kwaad dat haar omringt.
De wereld om haar heen is grijs en vooral hard en meedogenloos , zoals de zware ijzeren panelen van decorontwerper Jannis Kounellis suggereren. In die koude wereld zoekt Elsa naar de verlossende liefde van Graalridder Lohengrin. Tevergeefs.
Ondanks veel mooie beelden ( het koor in het eerste bedrijf , gezeten op vier verdiepingen als de oeroude heiligen op het portaal van de kathedraal in het Franse Moissac ) , komt de opera niet geheel overtuigend over. De voorstelling mist een bepaalde spanning , misschien door het feit dat het niet geheel duidelijk wordt wat de regie nu precies wil overbrengen. Elementen van vervreemding verstoren het evenwicht. Bijvoorbeeld , waarom wordt de zwaan die Lohengrin naar Elsa brengt , verbeeld als een karretje op een spoorbaan , beladen met ontelbare roeispanen ?
De voorstelling krijgt wel extra glans door de fenomenale zang van Charlotte Margiono als Elsa. Naast mindere prestaties van John Treleavan ( Lohengrin ) en Hartmut Welker ( Telramund ) maakte Margiono duidelijk dat Nederland met haar een geboren Wagnervertolkster van internationaal formaat in huis heeft. Met groot gemak drukte ze de overgang van naieve onschuld naar dramatische wanhoop perfect uit. Dirigent Edo de Waart zorgde met het Rotterdams Philharmonisch voor afgewerkt spel , wat het orkest ook publiek gejuich in het Muziektheater opleverde.
opera
De Nederlandse Opera : Lohengrin van Wagner.
Regie : Pierre Audi.
Decor : Jannis Kounellis. Solisten o.a : Charlotte Margiono. Koor van de Opera en het Rotterdams Philharmonisch Orkest o.l.v. Edo de Waart.
Gezien Muziektheater Amsterdam.
Daar t/m 26-2.

TAIL :
Opera ; Kunst en Cultuur ; Kunst ; Muziek ; Klassieke Muziek

