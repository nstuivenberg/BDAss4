DOCUMENT : 1 of 52

PAPER : Algemeen Dagblad

DATE : February 9, 2002


BYLINE : VAN ONZE VERSLAGGEVERS

SECTION : Voorpagina ; Pg. 1

LENGTH : 711 words

DATELINE : Den Haag

BODY :

HEADLINE : Selectie JSF zware dobber kabinet

Drie ministers hebben zich gisteren met grote tegenzin neergelegd bij de keuze van het kabinet voor de Joint Strike Fighter. De D66-ministers Brinkhorst ( Landbouw ) en Van Boxtel ( Grotestedenbeleid ) en PvdA-minister Pronk ( Milieu ) hadden tot het laatste moment ernstige bezwaren tegen het besluit mee te doen aan de ontwikkeling van de Amerikaanse straaljager.
Premier Kok wilde niet ingaan op de verdeeldheid , omdat de regering wordt geacht unaniem te besluiten en met een mond te spreken. Wel gaf hij toe dat het een moeilijke discussie was geweest.
Kok zei na het kabinetsberaad de belastingbetaler te kunnen uitleggen dat de JSF een verstandige keuze is. Het besluit is goed voor Defensie , de economie en de werkgelegenheid. «Het kabinet is in de onderhandelingen met het bedrijfsleven opgekomen voor het belang van de belastingbetaler» , zei Kok. Volgens staatssecretaris Van Hoof ( Defensie ) is iedereen in de onderhandelingen , die tot gisterochtend voortduurden , «tot het gaatje» gegaan.
Volgens Kok hebben de onderhandelingen met de luchtvaartindustrie , JSF-producent Lockheed Martin en de Amerikaanse regering zekerheid opgeleverd over de kosten voor ons land. Garanties zijn er echter niet. Valt het toestel uiteindelijk toch te duur uit , dan kan Nederland alsnog besluiten het niet te kopen. Aan zo'n beslissing zijn wel extra kosten verbonden. Afgesproken is dat Nederland per toestel evenveel betaalt als de Amerikanen , die volgens Kok ook belang hebben bij het in de hand houden van de kosten.
Vervolg op pagina 5
Vooral Philips en Stork profiteren
Vervolg van pagina 1
JSF
De VS wil zelf ongeveer 3000 toestellen aanschaffen , Nederland 85. Het Nederlandse bedrijfsleven rekent op een omzet van 10 miljard dollar. Er zijn 43.000 mensjaren mee gemoeid over 40 jaar.
Deelname aan de ontwikkeling van de JSF kost 727 miljoen euro en wordt betaald door Defensie , Economische Zaken en de industrie. Door allerlei rekenmethoden komt het nettobedrag van deze bijdrage maximaal uit op 191 miljoen euro , ofwel 3,5 procent van het totaal. De uiteindelijke koop wordt geschat op 5,5 miljard euro. De JSF's moeten de lucht in vanaf 2010.
Met het besluit vallen de Europese concurrenten van de JSF , de Franse Rafale en de Eurofighter af.
De kritische PvdA-leider Melkert is de afgelopen weken opgeschoven naar de JSF , maar hij hield zich gisteren op de vlakte. De PvdA-fractie heeft nog veel vragen en «ziet de onderbouwing van het besluit met belangstelling tegemoet». VVD en CDA zijn enthousiast. D66-leider De Graaf noemt het «een ongelukkig besluit». GroenLinks en SP zijn tegen.
Vooral Philips en Stork profiteren van het project. Van de te verwachten omzet nemen beide bedrijven driekwart voor hun rekening. Stork verwacht dat het de komende 25 jaar tot 5 miljard dollar aan opdrachten voor de JSF binnenhaalt. Stork baseert zijn cijfers op de bouw van 6000 vliegtuigen tot 2028. Voor Stork betekent dit de grootste opdracht in zijn 175-jarig bestaan.
Het bedrijf mikt op de ontwikkeling en productie van vleugel- en staartonderdelen , deuren , bekabeling , maar ook op het onderhoud van de vliegtuigen. Bestuursvoorzitter Veenman : «Deze opdracht betekent decennialang een degelijke stroom van activiteiten.»
Stork onderhandelt met Lockheed over de bouw van een composietenfabriek , waarin de Amerikanen meer dan 100 miljoen dollar zullen investeren. Door nieuwe productietechnieken kan deze fabriek voor de JSF seriematig geavanceerde materialen vervaardigen , waardoor ze 25 procent goedkoper worden dan met gangbare productietechnieken.
Philips wordt een grote leverancier voor de JSF. Via dochter ETG , de voormalige Philips Machinefabrieken , levert het bedrijf hightechproducten aan bouwers van motoren , die de JSF krijgt ingebouwd. Philips verwacht ook platte beeldschermen , spraakherkenning en halfgeleiders te kunnen verkopen. Die producten lopen via andere dochters. Technologiebedrijf Sulzer , producent van motoronderdelen , denkt in de komende 25 jaar 500 miljoen euro aan werk voor de JSF binnen te halen. Het bedrijf ( 400 werknemers ) verwacht een werkgelegenheidsgroei van 100 banen.

TAIL :
Defensie ; Vliegtuigen ; Parlement ; Recht ; Politiek en Staat ; Staatsrecht ; Verkeer en Vervoer ; Luchtvaart

