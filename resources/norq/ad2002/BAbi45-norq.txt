DOCUMENT : 45 of 158

PAPER : Algemeen Dagblad

DATE : February 7, 2002


SOURCE : ANP

BYLINE : ANP

SECTION : Binnenland ; Pg. 5

LENGTH : 179 words

DATELINE : Den Haag

BODY :

HEADLINE : Weegbruggen in snelweg mislukking

De afgelopen zomer als het neusje van de zalm gepresenteerde automatische weegbruggen op de A4, A15 en A16 hebben het direct na de ingebruikneming begeven. Ze hadden ernstige softwareproblemen. Niet een chauffeur van een te zware vrachtwagen is aan de hand van het systeem bekeurd.
Dat is deze week bekend geworden. Op last van het ministerie van Verkeer en Waterstaat heeft de verantwoordelijke aannemer het systeem aangepast. De weegbruggen zijn 1 februari weer in gebruik gesteld. Of ze goed werken is - zelfs na zes dagen praktijkervaring - voor het ministerie nog de vraag.
Minister Netelenbos presenteerde het systeem destijds als «een ware elektronische agent». De lussen zouden te zware vrachtwagens detecteren. Camera's moesten de trucks vervolgens filmen , waarna speciale politiepatrouilles tot aanhouding zouden overgaan.
In de praktijk bleek de elektronica er niets van terecht te brengen. Ondanks de sof presenteert de politie het systeem dezer dagen vol trots op de Bedrijfsauto-RAI in Amsterdam.

TAIL :
Wegen ; Wegenbouw ; Infrastructuur

