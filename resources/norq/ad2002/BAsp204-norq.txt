DOCUMENT : 204 of 254

PAPER : Algemeen Dagblad

DATE : February 4, 2002


BYLINE : VAN ONZE CORRESPONDENTE

SECTION : Sport ; Pg. 18

LENGTH : 529 words

DATELINE : Londen

BODY :

HEADLINE : Jerrel Hasselbaink is weer de reddende engel van Chelsea

Ruud van Nistelrooy is dit seizoen zonder twijfel de Nederlandse sensatie in het Premiership , maar Jerrel Hasselbaink lijkt sneller op weg naar een standbeeld in het stadion van zijn Engelse werkgever.
Beide spitsen scoorden dit weekend weer tweemaal en zijn nu met 18 treffers gedeeld topscorer , samen met Thierry Henry , de Franse spits van Arsenal. Ruud van Nistelrooy was namens Manchester United trefzeker in het met 4-1 gewonnen duel met Sunderland. Hasselbaink was voor Chelsea van grote waarde in de met 3-2 gewonnen uitwedstrijd tegen Leicester City. Het grote verschil was zaterdag dat Van Nistelrooy zich op het scorebord plaatste in een wedstrijd waarin zijn team de strijd domineerde en Hasselbaink hetzelfde presteerde terwijl zijn ploegmaats het volledig lieten afweten.
Uit de mond van Chelsea-manager Claudio Ranieri zal op korte termijn geen kwaad woord kunnen worden opgetekend over zijn Nederlandse spits. Het is zeer de vraag of de Italiaan nog leiding zou geven aan het Londense vreemdelingenlegioen als Hasselbaink niet regelmatig een paar cruciale doelpunten had gemaakt. Vooral dankzij Hasselbaink is Chelsea nog in de race voor een positie die toegang geeft tot de Champions League.
Nog altijd lijkt Ranieri weinig controle te kunnen uitoefenen op de prestaties van zijn miljoenenformatie. Het is voor de supporters iedere keer weer een verrassing wat er gaat gebeuren. Twee weken geleden verpletterde Chelsea stadgenoot West Ham United met 5-1, om drie dagen later met dezelfde cijfers te worden vernederd door Tottenham Hotspur in de League Cup.
Chelsea lijkt de tragikomische wisselvalligheid maar niet te kunnen doorbreken. Vorige week versloeg de ploeg Leeds United op overtuigende wijze met 2-0, maar drie dagen later tegen Leicester City , dat de laatste plaats in de league inneemt , hadden «the Blues» de grootste moeite de matige tegenstander op afstand te houden. Leicester City kwam verdiend op voorsprong alvorens Hasselbaink zijn eerste maakte. Daarna was het wederom Leicester City dat de leiding nam. Veteraan Gianfranco Zola moest voor Chelsea van de bank afkomen om gelijk te maken. En Leicester voelde zich terecht bestolen toen Hasselbaink in de laatste minuut , geheel tegen de verhouding in , de winnende goal maakte. In de Britse pers wordt af en toe voorzichtig gevraagd wie nu eigenlijk de betere spits is : Van Nistelrooy , die eenvoudig en mooi scoort , maar over sublieme aanvoer zelden tot nooit te klagen heeft , of Hasselbaink , die ook de goal weet te vinden als zijn collega's hun talent en karakter weer eens in de kleedkamer hebben achtergelaten.
Newcastle United handhaafde zich in de top van de ranglijst door op eigen veld Bolton Wanderers met 3-2 te verslaan. Net als Chelsea keek de ploeg van coach Robson tot twee keer toe tegen een achterstand aan. Shearer was beide keren verantwoordelijk voor de gelijkmaker , de winnende treffer kwam op naam van Bellamy. Arsenal kwam tegen Southampton niet verder dan een gelijkspel ( 1-1 ) en Leeds United , tegenstander van PSV in de UEFA Cup , ging in eigen stadion hard onderuit tegen Liverpool : 0-4, met twee treffers van Heskey.

TAIL :
Voetbal ; Sport

