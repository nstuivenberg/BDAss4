DOCUMENT : 32 of 119

PAPER : Algemeen Dagblad

DATE : February 8, 2002


BYLINE : VAN EEN ONZER VERSLAGGEVERS

SECTION : Economie ; Pg. 22

LENGTH : 449 words

DATELINE : Den Haag

BODY :

HEADLINE : Shell onzeker over oliemarkt

De lagere olieprijs , een gehalveerde gasprijs in de VS en tegenvallende resultaten in raffinage en chemie zorgden er voor dat de winst van Shell vorig jaar met 15 procent zakte tot $10,8 miljard. Dat is lager dan analisten hadden voorspeld.
«Toch hebben we het op een na beste resultaat ooit gehaald , na het recordjaar van 2000» , aldus topman Jeroen van der Veer bij de presentatie van de jaarcijfers van de Koninklijke/Shell Groep.
Hij is optimistisch over dit jaar , hoewel Shell rekening houdt met een groot aantal ongewisse factoren. Verwacht wordt dat de olieprijs voorlopig zijn «springerigheid» blijft behouden. Daarbij is ook niet duidelijk is hoe de Opec , de organisatie van olieproducerende landen , zal reageren op de dalende vraag door de recessie. Ook de lage economische groei in de VS van waarschijnlijk 0,9 procent zal bijdragen aan de wispelturigheid van de markt.
Van der Veer erkende dat diezelfde factoren hebben bijgedragen aan de belangrijke winstval in het vierde kwartaal. Het resultaat zakte met 71 procent in tot $900 miljoen. In die periode lag de olieprijs $10 lager dan in diezelfde maanden in 2000.
Van der Veer gaf echter aan dat het sinds 1998 aangescherpte beleid wordt voortgezet. Dat komt neer op verdergaande kostenbesparingen ( dit en volgend jaar in totaal $1 miljard ) en grote investeringen , die net als vorig jaar ook in 2002 zullen uitkomen op $12 miljard. «Wij gaan daarmee door en laten ons niet leiden door zaken als de aanslagen in september. Al onze projecten worden immers bekeken onder de meest verschillende omstandigheden en olie- en gasprijzen.»
Shell heeft dan wel niet zulke grote aankopen gedaan als de concurrentie , maar mikt wel degelijk op verdere groei. Van der Veer : «Het gaat niet alleen om saneren en sparen.» Dat blijkt ook uit de aankoop van de DEA-benzinestations in Duitsland en de uitkoop bij Texaco in de VS van 12.700 benzinestations. De Amerikaanse autoriteiten hebben hebben nu toestemming gegeven voor deze overname , waardoor Shell in de VS de grootste uitbater wordt van pompstations.
In Nederland gaat Shell haar nieuwe keten van onbemande tankstations op vele tientallen lokaties uitbreiden. De nieuwe dochter Tinq heeft inmiddels 21 vestigingen , waar snel en tegen lagere prijs kan worden getankt.
Shell zegt nog te wachten op «bijlagen» uit het decemberrapport van de Nederlandse Mededingingsautoriteit ( NMa ) over prijsafspraken op de benzinemarkt. De NMa zegt dat dat nog enkele weken kan duren. «Het gaat om kilometers papier , die wij moeten screenen op bedrijfsvertrouwelijke gegevens.»
Infographic : Copyright Algemeen Dagblad 080202

TAIL :
Brandstoffen ; Economie ; Energievoorziening

