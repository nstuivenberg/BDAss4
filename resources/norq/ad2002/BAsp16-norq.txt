DOCUMENT : 16 of 254

PAPER : Algemeen Dagblad

DATE : February 9, 2002


BYLINE : DOOR DICK VAN GANGELEN

SECTION : Sport ; Pg. 35

LENGTH : 853 words

DATELINE : Mora

BODY :

HEADLINE : Familieman op het ijs ; Heideman wil vriendenploeg intact houden

Bij het Zweedse Mora wordt vandaag om het Open Nederlands kampioenschap marathon geschaatst. Een wedstrijd over 100 kilometer , die Jan Maarten Heideman al twee keer won. De doordouwer uit Oldebroek wil zich opnieuw bewijzen , want hij is op jacht is naar een nieuwe sponsor.
Jan Maarten Heideman kent geen spoor van twijfel. Hij is er voor 100 procent van overtuigd dat het allemaal goed komt. Voor hem en voor de rest van de Wehkamp-ploeg , die aan het eind van het seizoen z'n sponsor verliest. En om die anderen gaat het de beste prijsjager van de laatste seizoenen vooral. Al kan hij zelf elders een lucratief contract tekenen , Heidi is er de man niet naar zijn teamgenoten in de steek te laten.
«Het zou toch vreselijk jammer zijn als materiaalman Gert Ruitenberg niet meer mee zou kunnen naar de wedstrijden ? Hij is de man voor de sfeer in de ploeg. En de fysio en de ploegleider kun je toch ook niet zomaar in de steek laten ? Daarvoor hebben we samen te veel meegemaakt» , vertelt hij vol overtuiging. «Dus proberen we de hele ploeg bij een nieuwe sponsor onder te brengen. Dat is nog niet gelukt , nee , maar ik kan me niet voorstellen dat het misgaat. De uiterste datum was 1 februari , maar we kunnen best nog even wat langer wachten.»
Zelf hoeft de 28-jarige marathonschaatser zich geen zorgen te maken over zijn toekomst op kunst- en natuurijs. Heideman heeft in de voorbije winterse jaargangen zo ongeveer alles gewonnen wat er te winnen viel. Hij is met zijn indrukwekkende staat van dienst , zijn vriendelijkheid en zijn enthousiasme het ideale uithangbord voor bedrijven die publiciteit zoeken. Op het lijstje met meeste overwinningen is hij inmiddels gestegen naar 40, nog maar vier achter zijn idool «Dolle Dries» van Wijhe en zeven achter koploper Richard van Kempen. Opgebouwd in slechts vijf seizoenen , waarvan het laatste er nog niet eens helemaal opzit.
De veelvraat van het peloton , die in de afgelopen maanden negen wedstrijden won , laat de gesprekken met kandidaat-geldschieters over aan manager Harry Oosterhuis. «Het is wel lekker dat je je daar niet druk over hoeft te maken. Toen bekend werd dat Wehkamp ging stoppen , kreeg ik veel telefoontjes van mensen die met me wilden praten. En van ploeggenoten , die ook waren benaderd. We hebben ze allemaal doorverwezen naar Harry. Zodat wij ons alleen maar met schaatsen bezig hoeven te houden. En verder niets. Eigenlijk zou er nog natuurijs moeten komen in Nederland. Dan is het zo gepiept , dat weet ik zeker. En anders ? Dan wachten we toch nog even ? Natuurlijk zijn de financien belangrijk , maar ik red me anders ook wel. M'n vrouw Esther kan bij de bank gaan werken en ik wat meer uren in de fysiotherapie. Ook dan kun je nog dagelijks trainen , alleen kom je wat minder aan je rust toe.»
Heideman begon het seizoen wat minder overtuigend dan de laatste jaren het geval was. In Dronten kostte een gebrek aan concentratie hem de zege : «Ik sprintte voluit en wilde m'n handen al triomfantelijk in de hoogte steken , toen ik ineens de bel voor de laatste ronde hoorde. Een vergissing. Stom , he. In Assen viel ik vlak voor de finish en in Amsterdam liep het gewoon niet. Daar stapte ik zelfs af en dat doe ik toch niet zo gauw. In Oostenrijk kwam ik vorige week ook niet meer in aanmerking voor de overwinning , maar dan rijd ik toch door. Ook al zit ik stuk. Dan beschouw ik het maar als een goede training , beter dan in Nederland een uur of wat in de regen fietsen. Wedstrijden die je wint zijn minder zwaar dan de wedstrijden waarin je geen vorm hebt en verschrikkelijk moet afzien. Maar die laatste horen er ook bij.»
Het voormalige langebaan-talent heeft z'n plaats veroverd in het peloton van de doordouwers. Hij doet zijn werk en loert niet alleen op kansjes om z'n messcherpe eindsprint te kunnen uitbuiten. Op dat onderdeel kreeg hij dit seizoen trouwens concurrentie van de Fransman Cedric Michaud , die hem met name in de decembermaand steeds te vlug af was in de massale aankomsten. De perfectionist die het ene nieuwigheidje na het andere probeerde ( klapschaats , carveschaats , 3D-schaats ) , ontdekte dat z'n ijzers niet helemaal juist onder de schoenen stonden. Sinds dat euvel is verholpen , timmert hij weer ouderwets aan de weg.
Heideman won op het natuurijs van Noord-Laren , plus acht keer op kunstijs. Nu wachten nog twee wedstrijden op natuurijs in het buitenland ( het Open NK in Zweden en het Finse alternatief voor de Elfstedentocht ) plus de laatste drie ritten om de Essent KNSB Cup. Hij won vorig jaar de monstertocht over 200 kilometer in Kuopio en schudde met die triomf definitief het stempel «kunstijsproduct» van zich af. Hij heeft zelfs nog uitzicht op de eindzege in de beker : «In theorie dan , maar dat gold ook de eerste keer dat ik 'm won. Toen bleek ik 'm ook in de praktijk te kunnen winnen. Daarom moet je in elke wedstrijd blijven knokken voor de punten , zelfs al zijn het er maar een paar. Die kunnen aan het eind van het seizoen doorslaggevend zijn.»
Jan Maarten Heideman : «Ik kan me niet voorstellen dat we geen nieuwe sponsor vinden.»

TAIL :
Foto ANP
Schaatsen ; Sport ; Wintersport

