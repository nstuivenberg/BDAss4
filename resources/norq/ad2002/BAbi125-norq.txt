DOCUMENT : 125 of 158

PAPER : Algemeen Dagblad

DATE : February 4, 2002


BYLINE : VAN EEN ONZER VERSLAGGEVERS

SECTION : Binnenland ; Pg. 2

LENGTH : 246 words

DATELINE : Zurich

BODY :

HEADLINE : Kroonprins en prinses in Zwitserland

Prinses Maxima en kroonprins Willem-Alexander zijn gisteren gesignaleerd op de luchthaven Kloten bij het Zwitserse Zurich. «Ik kan alleen bevestigen dat het paar rond 13.00 uur in Zurich is geland» , aldus een woordvoerder van de kantonale politie Zurich zondagmiddag.
Hij wilde niet zeggen waar het stel vervolgens is heengegaan. Volgens een medewerkster van Kloten landde om 12.50 uur een toestel uit Londen op de luchthaven.
De Britse hoofdstad werd de afgelopen dagen genoemd als een van de waarschijnlijkste plaatsen waar het paar meteen na het huwelijk de ouders van Maxima zou kunnen treffen. De vader van de bruid was niet gewenst bij de trouwerij in verband met zijn verleden tijdens de Argentijnse dictatuur.
Het Zwitserse radiostation Hitradio Z zei dat het paar onder politie-escorte richting Alpen ten zuidoosten van Zurich is vertrokken. Daar ligt onder meer het wintersportoord Klosters. Volgens het station zou de koninklijke familie in de omgeving over een eigen huis beschikken.
De Rijksvoorlichtingsdienst wil geen informatie verstrekken over de huwelijksreis van Willem-Alexander en Maxima. Hoe lang Willem-Alexander en Maxima zullen wegblijven is onbekend. In elk geval zal de kroonprins begin volgende maand de Paralympics in Salt Lake City bijwonen. Geruchten gaan dat het paar ook bij de Olympische Winterspelen , die eind deze week beginnen , zal opduiken.

TAIL :
Koningshuizen ; Recht ; Politiek en Staat ; Staatsrecht ; Staatsvormen

