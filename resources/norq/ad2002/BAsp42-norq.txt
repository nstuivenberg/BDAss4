DOCUMENT : 42 of 254

PAPER : Algemeen Dagblad

DATE : February 9, 2002


SECTION : Sport ; Pg. 35

LENGTH : 318 words

DATELINE : Groningen

BODY :

HEADLINE : Groningen het meest begaan met sport

De 25 grootste gemeenten geven jaarlijks ruim 370 miljoen euro uit aan sport. Groningen besteedt per hoofd van de bevolking het meeste ( Euro 69 ) , gevolgd door Almere ( Euro 67 ) en Emmen ( Euro 64 ) . Van de drie grootste steden is Den Haag ( Euro 59 ) financieel het meest begaan met sport , gevolgd door Amsterdam ( Euro 56 ) en Rotterdam ( Euro 52 ) .
Alle gemeenten samen hebben ruim een miljard euro over voor de sport , zo blijkt uit een bestudering van alle sportbegrotingen door het vakblad Sport Bestuur & Management. Uit dat onderzoek komt naar voren dat de steden met meer dan 100.000 inwoners circa 40 procent van alle uitgaven voor hun rekening nemen.
De stad Groningen is de nieuwe koploper geworden in dit vergelijkende onderzoek.
Vorig jaar nam Groningen nog de tweede plaats in achter Emmen. In deze gemeente verandert er in 2002 ten opzichte van 2001 niet zoveel. In Groningen echter is het saldo van begrote uitgaven en inkomsten per hoofd van de bevolking met liefst 20% toegenomen. De stijging komt vooral door de organisatie van de start van de Ronde van Italie. Op de begroting is daarvoor een bedrag gereserveerd van Euro 1,2 miljoen. Verder valt in Groningen op dat - net als in Amsterdam - er meer aandacht is voor het onderhoud van sportaccommodaties. Eenmalig wordt daarvoor in 2002 Euro 90.000 uitgetrokken en structureel Euro 250.000.
Almere is na Groningen op de tweede plek van de ranglijst gekomen ( Euro 67 per inwoner ) . In de Flevopolder wordt flink geinvesteerd in sport. Na Almere volgen Emmen , Den Haag , Utrecht ( Euro 59 ) en Eindhoven ( Euro 58 ) . Van de vier grote steden neemt Rotterdam , toch alom bekend als «sportstad» , de laatste plaats in. In de top-25 sluit Zaanstad de rij met niet meer dan 27 euro per inwoner.

TAIL :
Sport ; Cultuur ; Lokale politiek ; Recht ; Politiek en Staat ; Staatsrecht ; Gemeenten ; Binnenlandse Politiek ; Kunst en Cultuur

