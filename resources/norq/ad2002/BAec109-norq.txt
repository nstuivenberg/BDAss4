DOCUMENT : 109 of 119

PAPER : Algemeen Dagblad

DATE : February 4, 2002


BYLINE : VAN ONZE CORRESPONDENT

SECTION : Economie ; Pg. 13

LENGTH : 385 words

DATELINE : Berlijn

BODY :

HEADLINE : Zwermen kraaien terroriseren stadje in Duitsland

Kraaien storten zich op lammetjes , pasgeboren varkentjes en kalfjes. Ze pikken in hun ogen en trekken hun ingewanden er uit. De dieren sterven een pijnlijke dood.
In en rond de Noord-Duitse stad Niebull spelen zich scenes af als in de film The Birds van Hitchcock. Hier huizen op een bevolking van 8000 zielen 6000 kraaien , die wegens strenge milieuwetgeving niet mogen worden bestreden.
De Duitse televisie wijdde een documentaire aan de plaag. Er werden schokkende beelden getoond van zwermen kraaien en uiteengereten prooien. Ze happen met hun snavels toe op de gevoeligste plekken : de navel , de ogen en de anus.
«Ze terroriseren ons» , luidt de noodkreet van boer Dirk Enewaldsen in de Suddeutsche Zeitung. Honderden bewoners van dit gebied , dat grenst aan de Noordzee en Denemarken , ervaren dit zo. Tussen de aanvallen door rusten de vogels uit op daken , auto's en in bomen. Vluchten uit de regio heeft een hoge prijs : door de dikke laag vogelpoep in het gebied en de alarmerende klachten zijn de onroerendgoedprijzen gekelderd.
Ook kooien en stallen op de weiden kunnen geen einde maken aan de plaag. Wild van de honger lukt het kraaien vaak toch binnen te komen. «Schapen en koeien krijgen vaak tweelingen. Als het moederdier op de wei net de tweede op de wereld werpt , wordt het eerste beest al aangevallen» , vertelde Enewaldsen. «Mijn zoon en ik houden soms afwisselend de wacht op de wei. Een keer konden we nog net op tijd een schaap met de pasgeboren lammetjes redden.»
De regionale overheid blijft er stoicijns onder. De kraaien genieten dankzij de wetgeving in de deelstaat Sleeswijk-Holstein bescherming. Ze hebben er net zo veel rechten als zangvogels. Daar komt bij dat niet heel Niebull er onder lijdt. Aan waarschuwingsschoten zijn de opvallend grote dieren inmiddels gewend. Toegestaan in de strijd tegen het Zwarte Kwaad is ook een soort ratel.
Jaarlijks neemt de kraaienpopulatie toe , doordat ze overal eten vinden. Ze vreten eerst het zaad op , daarna zijn de voederbakken aan de beurt en vervolgens de dieren zelf.
Mensen werden tot nu toe niet aangevallen. Wel zitten inwoners steeds weer onder de vogelpoep. Om die reden loopt de traditionele kerkgang in het diepgelovige Niebull terug.

TAIL :
Dieren ; Wetenschap en Techniek ; Exacte Wetenschappen ; Biologie

