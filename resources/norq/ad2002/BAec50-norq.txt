DOCUMENT : 50 of 119

PAPER : Algemeen Dagblad

DATE : February 7, 2002


BYLINE : DOOR WIM MEIJ

SECTION : Economie ; Pg. 19

LENGTH : 422 words

DATELINE : Rotterdam

BODY :

HEADLINE : Verzet tegen nieuwe superheffinsgregels

Nederlandse melkveehouders verzetten zich tegen de nieuwe bepalingen in de Europese superheffingsregeling. Ze vinden dat het Productschap Zuivel een onjuiste interpretatie van de verordening geeft.
Wat de Bond van Boerderijzuivelaars betreft , is door de aangepaste regeling niets veranderd en kunnen de boeren doorgaan met het ontromen van de melk , zonder dat dit vet voor het melkquotum meetelt. Volgens bestuurslid Ruud van Schie gaat de bond om z'n gelijk te halen een juridische strijd niet uit de weg. «Maar aangezien dat een langdurige , vervelende en kostbare weg is proberen we het Productschap Zuivel eerst te overtuigen van onze visie. Lukt dat niet en kunnen ze ons ook niet duidelijk uitleggen dat zij gelijk hebben , dan stappen we zeker naar de rechter.»
Overigens hebben enkele grote melkveehouders in het oosten van land de eerste stap in die richting reeds gezet. Ze hebben een advocaat in de arm genomen die de Nederlandse interpretatie van de regels moet gaan aanvechten.
Door mazen in de Europese regelgeving hebben Nederlandse melkveehouders en dan vooral de boeren die zelf hun zuivel maken , ruim tien jaar lang aanzienlijk meer melk geproduceerd dan volgens het wettelijke melkquotum was toegestaan. Dat was mogelijk doordat de Europese verordening uitgaat van het vetpercentage in de melk. Door de melk in de centrifuge te ontromen , werd minder vet geproduceerd en kon de betreffende melkveehouder dus meer melk produceren. Daardoor is de Europese Unie de afgelopen jaren miljoenen euro's aan heffingsboetes misgelopen.
De Centrale Organisatie Superheffing ( COS ) van het Productschap Zuivel heeft volgens Van Schie de «vetvernietiging» in het verleden juist toegestaan. «Erger nog , ze hebben het zelfs gereguleerd en daarmee volgens ons gelegaliseerd. En dan zou het nu ineens worden verboden. Een duidelijk geval van inconsequente regelgeving.»
De grootste slachtoffers van de nieuwe regels die op 31 maart , als het nieuwe superheffingsjaar begint , van kracht worden , zijn de Leidse kaasmakers en de zure zuivelaars , de karnemelkproducenten. Enkelen onder hen zien hun productie meer dan halveren door de nieuwe regels. Zouden ze hun productie op peil houden , dan moeten ze jaarlijks tienduizenden euro's aan heffingsboetes betalen.
Grondig rekenwerk en uitgekiende technieken om maximaal rendement uit de melkproductie te halen , maken het boerenleven minder idyllisch dan het soms lijkt.

TAIL :
FOTO COR DE KOCK
Veeteelt ; Economie ; Bedrijfstakken ; Agrarische Sector ; Landbouw

