DOCUMENT : 33 of 94

PAPER : Algemeen Dagblad

DATE : February 8, 2002


BYLINE : VAN ONZE REDACTIE BUITENLAND

SECTION : Buitenland ; Pg. 6

LENGTH : 406 words

DATELINE : Washington

BODY :

HEADLINE : Washington breekt niet met Arafat ; President Bush wil geen andere Palestijnse gesprekspartners

President Bush is niet van plan te breken met het Palestijnse Gezag. Dat heeft hij de bezoekende Israelische premier Sharon gisteravond duidelijk gemaakt.
Sharon had er naar verluidt bij Bush op willen aandringen de Palestijnse leider Arafat buitenspel te zetten en andere Palestijnse gesprekspartners te zoeken. Minister van Defensie Ben-Eliezer , die eerder deze week naar Washington vloog , had de bewindslieden Powell ( Buitenlandse Zaken ) en Rumsfeld ( Defensie ) er al op gewezen dat er «alternatieven» zijn voor Arafat en dat de invloed van dit «alternatieve leiderschap» moet worden versterkt.
Volgens waarnemers had Israel goede hoop dat de VS Sharon in zijn jongste offensief tegen Arafat zou steunen , gezien het begrip dat Amerika toonde voor de Israelische pogingen Arafat te isoleren in diens kantoor in Ramallah , op de Westelijke Jordaanoever.
Nu lijkt het er op dat de VS niet verder wil gaan. Wel zette Bush de Palestijnse leider verder onder druk meer tegen terrorisme te doen. «Arafat moet serieuze , concrete stappen ondernemen om een einde te maken aan het terrorisme in het Midden-Oosten. Hij weet wat wij van hem verlangen. Duidelijker kan ik niet zijn» , aldus Bush na zijn gesprek met Sharon.
Intussen heeft Arafat in een interview met de BBC gezegd dat hij de rol van de VS als voornaamste sponsor van vrede in het Midden-Oosten nog steeds erkent. Ook zou hij zich per brief aan Bush volledig verantwoordelijk hebben gesteld voor de wapensmokkel met het schip Karine A dat vorige maand door de Israelische marine werd geenterd. Dit meldt de in Londen verschijnende Arabische krant Al-Hayat.
De Palestijnse leider zou hebben geschreven dat hij niets van de smokkel afwist , maar als voorzitter van het Palestijnse Gezag zich er toch verantwoordelijk voor voelt. Hij heeft Bush beloofd stappen te nemen tegen degenen die betrokken zijn geweest bij de aankoop van het schip en de wapens.
In de stad Nablus hebben Israelische gevechtshelikopters overheidsgebouwen gebombardeerd. Daarbij vielen 11 gewonden , onder wie veel veiligheidsagenten. De aanval was een vergelding voor een aanslag op de Israelische nederzetting Hamra woensdagavond , waarbij drie kolonisten en een Israelische militair omkwamen. Woordvoerders van Sharon hebben gewaarschuwd dat er meer vergeldingsacties zullen komen.

TAIL :
Binnenlandse politiek ; Binnenlandse politieke onrust ; Buitenlandse betrekkingen ; Politiek en Staat

