DOCUMENT : 243 of 254

PAPER : Algemeen Dagblad

DATE : February 4, 2002


SECTION : Sport ; Pg. 19

LENGTH : 344 words

DATELINE : Salt Lake City

BODY :

HEADLINE : Geesink steunt doping-aanpak

IOC-lid Anton Geesink juicht toe dat de nieuwe voorzitter Jacques Rogge het aanpakken van dopingzondaars tot een speerpunt van het beleid van het Internationaal Olympisch Comite heeft gemaakt.
Geesink : «Een dopingzaak bij de Olympische Spelen zou desastreus zijn. Aan de andere kant moeten we het probleem niet overschatten. Er zijn jaarlijks miljoenen wedstrijden en er wordt slechts een handjevol atleten betrapt. Procentueel is het te verwaarlozen. Toch moeten we alles in het werk blijven stellen de kwaadwillenden het zo moeilijk mogelijk te maken.»
Geesink woont de komende dagen samen met Hein Verbruggen en Els van Breda Vriesman het 113de IOC-congres bij. Grote afwezige is kroonprins Willem-Alexander , die samen met zijn bruid Maxima op huwelijksreis is.
Geesink heeft nog geen grote veranderingen geconstateerd sinds Rogge zijn intrede deed. «Dat is ook nog niet mogelijk» , zegt hij. «De meeste commissies worden nog door dezelfde mensen bezet. Ik verwacht wel dat de voorzitter dezer dagen met signalen komt welke richting hij op wil.»
Op twee zaken heeft de Belg de laatste maanden gehamerd. Hij wil af van de weelde en overvloed waarmee het IOC lange tijd omgeven leek. Verder trekt hij in woord en gebaar ten strijde tegen doping. Al in Salt Lake City heeft dat verscherpte controles tot gevolg.
Geesink heeft bij NOC * NSF een voorstel gedaan om binnen de sportkoepel de rol van atleten en bonden te versterken. Al bij het IOC-congres in Moskou , de afgelopen zomer , kwam Geesink met de oproep dat een meerderheid van het NOC * NSF-bestuur moet bestaan uit afgevaardigden van de bonden. Hij noemde de sportkoepel in de huidige vorm zelfs een illegale organisatie.
«De bonden moeten aangeven hoe ver of hoe dicht ze bij NOC * NSF willen staan» , zegt Geesink in Salt Lake City. «Er moet een meerjarenvisie worden geformuleerd.» In een aan de bonden gerichte brief stelt hij nadrukkelijk dat het Olympic Charter de ( Olympische ) bonden het recht geeft de meerderheid van de bestuurszetels te bezetten.

TAIL :
Sport en lichaam ; Sport

