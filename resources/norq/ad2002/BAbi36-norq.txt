DOCUMENT : 36 of 158

PAPER : Algemeen Dagblad

DATE : February 8, 2002


BYLINE : VAN ONZE POLITIEKE REDACTIE

SECTION : Binnenland ; Pg. 3

LENGTH : 307 words

DATELINE : Den Haag

BODY :

HEADLINE : Ministeries zaten fout met ESF-geld

Niet alleen Arbeidsvoorziening , maar ook vier ministeries zijn in de fout gegaan met de besteding van Europese subsidies voor werkgelegenheidsprojecten. Dat schrijft de Algemene Rekenkamer in een gisteren gepubliceerd rapport.
Tussen 1994 en 1999 ging er in totaal 220 miljoen euro naar projecten voor werkend leren ( ministerie van Onderwijs ) , de opleiding van gedetineerden ( Justitie ) , agrarisch onderwijs ( Landbouw ) en extra banen in de zorg ( Volksgezondheid ) . Net als Arbeidsvoorziening , dat verantwoordelijk was voor de besteding van zo'n 700 miljoen euro , gingen de ministeries vaak slordig om met de Europese voorschriften , bijvoorbeeld over het bijhouden van deelnemerslijsten. Ook kregen ze subsidie waarop ze geen recht hadden.
De Rekenkamer kan niet zeggen of de misstanden voorkwamen op grote schaal. Het onderzoek moest binnen korte tijd worden afgerond. Volgens minister Vermeend ( Sociale Zaken ) houdt zijn ministerie inmiddels veel beter toezicht , zodat herhaling uitgesloten is. De Rekenkamer beklemtoont dat niet al het geld bij Onderwijs tegen de regels is besteed. Eind vorig jaar werd vermoed dat het departement de subsidie ten onrechte had gebruikt om bezuinigingen op te vangen. De Rekenkamer concludeert dat dit niet per se verboden is , zolang een ander ministerie wel echt meer uitgeeft. Of dat zo is , stelt de Europese Commissie volgend jaar pas vast.
De Rekenkamer heeft niet onderzocht hoeveel Brussel van de Nederlandse ministeries zou kunnen terugeisen voor de gemaakte fouten. Vorig jaar heeft de Europese Commissie van Nederland al circa 220 miljoen euro teruggevorderd omdat Arbeidsvoorziening veel van het Europese geld niet volgens de regels zou hebben besteed. De onderhandelingen worden waarschijnlijk volgende week afgerond.

TAIL :
Fraude en corruptie ; Recht ; Criminaliteit ; Delicten

