DOCUMENT : 67 of 119

PAPER : Algemeen Dagblad

DATE : February 6, 2002


BYLINE : VAN EEN ONZER VERSLAGGEVERS

SECTION : Economie ; Pg. 22

LENGTH : 272 words

DATELINE : Rotterdam

BODY :

HEADLINE : Breukhoven wil van z'n mammoet af

Oprichter Hans Breukhoven van Free Record Shop wil af van z'n mammoet Max , vijf jaar geleden de naamgever van z'n gelijknamige winkelketen voor computersoftware in Rotterdam.
In 1996 was Breukhoven met vrouw en kinderen verdwaald op een veiling in Zwolle. Een van de stukken die onder de hamer ging was een skelet van een mammoet van vijf meter lang en drie meter hoog met de naam Max.
Leuk , dacht Breukhoven. Hij bood mee en bij het bedrag van 227.000 gulden was hij eigenaar van de mammoet en had hij tevens een naam voor z'n nieuwe winkelketen gevonden.
Het skelet werd het boegbeeld van de winkelketen.
Maar inmiddels heeft hij de winkels van Max verkocht aan concurrent Discovery , die vindt dat zijn geraamte de software een beetje in de weg zit.
Of Breukhoven z'n skelet , waarvan de botten op de oevers van de Maas in Limburg bijeen gezocht zijn , maar wil komen ophalen. Vanaf morgen is het gevaarte met een gewicht van 2,5 ton dan ook te koop via de veilingsite eBay.nl , de Nederlandse poot van de grootste veilingsite ter wereld.
Breukhoven : «We beginnen met een prijs van 1 euro. Als het daarbij blijft , heb ik pech gehad. Maar het is een fantastisch mooi beest van 50.000 jaar oud , zo zijn er maar een paar. Dus ik verwacht wel een uitkomst van zo'n 100.000 euro.
Twee jaar geleden ging er een dinosaurus voor 15 miljoen dollar weg. Goed , een mammoet is natuurlijk wel wat anders , maar het zegt toch wel iets. Het is maar wat de gek er voor geeft.»
De verkoop duurt maximaal tien dagen. De prijsontwikkeling is op de site te volgen.

TAIL :
Detailhandel ; Economie ; Bedrijfstakken ; Handel

