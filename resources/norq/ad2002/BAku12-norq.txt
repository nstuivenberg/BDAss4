DOCUMENT : 12 of 59

PAPER : Algemeen Dagblad

DATE : February 8, 2002


BYLINE : DOOR WIJBRAND SCHAAP

SECTION : Cultuur & Media ; Pg. 12

LENGTH : 940 words

DATELINE : Amsterdam

BODY :

HEADLINE : Huiveren in een rijnaak ; Eindelijk weer actueel theater met Koerskmonologen

Bij Srebrenica duurde het een paar jaar , De Nacht van Schmeltzer moest 20 jaar wachten. Maar nu is het toch gelukt : actueel theater. Een paar maanden na de berging van de Koersk is er al een toneelstuk over.
Noorwegen wilde er alles van weten. Het was in Scandinavie doorgedrongen dat enkele Nederlanders , onder de gelegenheidsnaam Het Vijfde Plan , een nieuw stuk van niemand minder dan Gustav Ernst zouden gaan spelen. En dat het over een recente ramp zou gaan. Dus werden ze door de Noorse radio gebeld om te vertellen over hun Koerskmonologen. Vanavond gaat dit stuk met een wel heel actueel onderwerp in premiere , in een rijnaak in de Amsterdamse haven.
Caroline Ligthart is , met Hans Lebouille , een van de schrijvers die met Gustav Ernst aan het stuk hebben gewerkt. Jaap Spijkers deed de regie. Voor de voormalige televisie-productieleider Ligthart is het een van de eerste toneelteksten die ze schrijft en , vanwege alle aandacht die er nu al voor is , ook meteen letterlijk een sprong in het diepe. In het nog lege ruim van de rijnaak achter het Amsterdamse Veemtheater vertelt ze hoe het zover is gekomen : «Het plan ontstond in de periode dat de bergers bezig waren om het schip boven water te halen. We raakten gefascineerd door wat er door die bemanningsleden heen moet zijn gegaan. In eerste instantie hoor je dat ze nog een week hebben geleefd. Later blijkt dat misschien een uurtje te zijn geweest , maar dan nog blijft het fascinerend.»
Fascinerend is misschien een beetje een raar woord wanneer je het hebt over een waargebeurde ramp , die bovendien nog zo vers in het geheugen ligt. Tenslotte is het nog maar koud anderhalf jaar geleden dat de Russische atoomonderzeeer Koersk na een explosie naar de bodem van de Barentszzee zonk. In totaal vonden 118 bemanningsleden de dood. Rusland was geschokt , de wereld verbijsterd. Uiteindelijk bleek , na de berging in het vorig najaar , dat zeker 23 bemanningsleden de eerste klap hebben overleefd , maar kort daarna zijn overleden door onderkoeling en zuurstofgebrek. Dat moet een gruwelijke , duistere hel zijn geweest.
Toen eind vorig jaar bekend werd dat een onbekend groepje De Koerskmonologen zou gaan spelen , dachten sommigen nog aan een grap. We waren nog maar net bekomen van De Vagina Monologen , dus kon je vermoeden dat iemand met een ziek gevoel voor humor een aardige variant had bedacht.
Dat is echter absoluut niet waar volgens Ligthart : «Het gaat over de Koersk , maar vooral over mannen die plots met de dood voor ogen staan. Het gaat om hun gedachten. De monoloog is daarvoor de beste vorm. Wanneer je een echt toneelstuk zou maken , met spannende actiescenes , zou er niets van overblijven.» De overeenkomst met dat vrouwenstuk , zo benadrukken de betrokkenen , is volslagen toevallig.
In het ruim van Cura , de rijnaak , wordt wel een kopie gemaakt van het interieur van de Koersk. Vormgevers en schrijvers zijn voor inspiratie op bezoek geweest bij de marine , waar ze alle hulp kregen die ze nodig hadden. Ligthart : «Zo was het goed mogelijk om je in te leven in wat die mensen hebben meegemaakt. En dan zie je ook dat het in zo'n duikboot van 150 meter een stuk benauwder is dan in deze rijnaak van 50 meter.»
Toch moet het vreemd zijn om zo'n actuele gebeurtenis als bron te gebruiken. Het kan toch ook te dichtbij komen ? Job Redelaar , bekend van Onderweg Naar Morgen en een van de vijf acteurs , heeft daar geen problemen mee : «Op het moment dat je het speelt , is het puur een toneeltekst. Dan maakt het niet uit of het pas is gebeurd , of al 2000 jaar geleden.»
Toch kan het met actueel theater ook te vlot gaan. Het Arnhemse gezelschap Oostpool was in oktober gedwongen om de voorstelling Black Box te schrappen. In dat stuk zouden teksten worden uitgesproken afkomstig van de cockpit voicerecorders van neerstortende vliegtuigen. Zo kort na 11 september leek dat de makers toch een beetje ongepast.
De actualiteit blijft theatermakers wel fascineren. Het gebeurde ook wel eerder , zoals met Srebrenica en Angst en Ellende in het Rijk van Kok , twee stukken die Ton Vorstenbosch en Guus Vleugel schreven voor Toneelgroep Amsterdam. Het ene verscheen een dik jaar na de val van Srebrenica , het andere kort nadat duidelijk werd dat homoseksuelen in de grote steden veel te vrezen hebben van groepen jonge Marokkanen. Maar het blijven uitzonderingen. Theater blijkt geen snelle kunst.
Redelaar : «We kunnen dit zo snel doen , omdat iedereen er gratis aan meewerkt. Alle mensen die we benaderen , tot en met de grote toneelschrijver Gustav Ernst aan toe , zijn enthousiast en vragen geen geld. We spelen niet in het theater , waar je twee jaar vooruit moet boeken , maar in de rijnaak van een goede vriend. Als we dit professioneel betaald zouden doen , hadden we subsidie moeten aanvragen. Dan ben je al gauw weer een jaar verder voor je kunt beginnen.» Ligthart : «We doen dit omdat het ons aanspreekt , dus willen we geen geld. Maar dat betekent ook dat je dit soort dingen niet elk jaar kunt doen. Bovendien wil ik volgend jaar weer iets heel anders schrijven.»
Het ensemble zal zich dus niet gaan bezighouden met de WTC-dialogen of de Scenes uit Tora Bora. Om zo op de actualiteit te zitten , dat kost teveel geld.
De Koerskmonologen. T/m 2 maart in Rijnaak Cura , achter het VeemTheater aan de Van Diemenkade in Amsterdam.
De benauwde tijden die de bemanning van de Koersk heeft doorgemaakt , worden opnieuw beleefd in het ruim van een Amsterdamse rijnaak.

TAIL :
Foto ROBBERT SLAGMAN
Toneel ; Theater ; Scheepvaartongevallen ; Marine ; Vrede en Veiligheid ; Defensie ; Krijgsmacht ; Rampen en Ongevallen ; Kunst en Cultuur ; Kunst

