DOCUMENT : 170 of 254

PAPER : Algemeen Dagblad

DATE : February 5, 2002


BYLINE : DOOR ONZE CORRESPONDENT AART HEERING

SECTION : Sport ; Pg. 21

LENGTH : 558 words

DATELINE : Rome

BODY :

HEADLINE : Koningshuis terug uit ballingschap

Italie zet de deur open voor zijn voormalige koninklijke familie. De leden van het Huis Savoia , die 56 jaar geleden werden verbannen , kunnen over een paar maanden terugkeren.
De Senaat in Italie stemt vanmiddag over een grondwetswijziging waardoor leden van het Huis Savoia weer het land mogen bezoeken. Dankzij een knieval van prins Victor Emanuel IV , die zondag plechtig verklaarde dat hij geen aanspraak meer maakt op de troon , zal de steun bijna kamerbreed zijn.
Aan de monarchie kwam een einde in juni 1946, toen de Italianen zich in een referendum uitspraken voor de republiek. Zij namen daarmee wraak op het beleid van Victor Emanuel III , koning van 1900-1946, die altijd Mussolini had gesteund , maar zijn volk in de steek liet toen het fascistische regime instortte.
De oude koning probeerde de troon nog te redden door af te treden ten gunste van zijn zoon Umberto II , maar een maand later werd de familie verbannen en haar bezit genaast. In de Grondwet van 1948 werd Italie tot verboden gebied verklaard voor alle mannelijke afstammelingen van de koning. De Savoia's verhuisden naar Portugal en later naar Geneve , waar de familie nu nog woont.
Sinds de dood van Umberto II in 1983 hebben de Italianen zich in publieke debatten vaak afgevraagd of de ballingschap van zijn nakomelingen niet overbodig en uit de tijd is. In 1997 diende de regering-Prodi een wetsvoorstel in dat hun terugkeer mogelijk moest maken , maar dat verzandde in de parlementaire behandeling. Een belangrijk obstakel was de stamhouder zelf.
Victor Emanuel ( 63 ) is een arrogante man , een internationale wapenhandelaar die berucht werd toen hij een Duitse toerist doodschoot , die herrie maakte naast zijn jacht in een Corsicaanse haven. Bovendien eiste hij de troon op en weigerde hij namens zijn familie excuus te vragen voor de anti-joodse wetten van 1938, die de handtekening van zijn grootvader droegen.
Zijn 29-jarige zoon Emanuele Filiberto is een stuk populairder. De vlotte playboy met zijn halflange blonde haren is een geregelde verschijning in de roddelbladen en als Juventus-fan een graag geziene gast in sportprogramma's. Vermoedelijk heeft hij zijn vader overgehaald om aan de vooravond van het senaatsdebat een verklaring van trouw aan de republikeinse Grondwet af te leggen. Dat debat was urgent geworden doordat Victor Emanuel tegen zijn ballingschap in beroep was gegaan bij het Europese Hof van de Mensenrechten , dat vrijwel zeker Italie in het ongelijk zou stellen.
Om dat te voorkomen heeft de regering nu zelf voorgesteld de betreffende passages uit de Grondwet te schrappen. Daarvoor is een tweederde meerderheid nodig en dus ook de steun van de linkse oppositie. Die is daar in beginsel ook niet meer tegen , maar vroeg vrijdag wel om een bewijs van goede wil van de koningsfamilie. Nu dat er is , staat niets de grondwetswijzing in de weg.
De Savoia's mogen terugkomen omdat de tijden zijn veranderd en omdat ze geen gevaar meer zijn voor de republiek. Het aantal monarchisten in Italie is tot weinig meer dan een procent geslonken en het lijkt uitgesloten dat Victor Emanuel of zijn zoon een rol kunnen spelen als de ( tot president gekozen ) ex-koning Simeon van Bulgarije. Daar zijn ze gewoon te onbenullig voor.

TAIL :
Koningshuizen ; Binnenlandse politiek ; Politiek en Staat ; Recht ; Staatsrecht ; Staatsvormen

