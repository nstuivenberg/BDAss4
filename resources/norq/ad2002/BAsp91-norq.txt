DOCUMENT : 91 of 254

PAPER : Algemeen Dagblad

DATE : February 7, 2002


BYLINE : HANS KLIPPUS

SECTION : sport ; Pg. 13

LENGTH : 382 words

BODY :

HEADLINE : Geef Gretha die vlag !

Het lijkt er echt op of niemand vrijdag de Nederlandse vlag wil dragen tijdens de openingsceremonie van de Winterspelen. En dat is geen grap. De grootste kandidaten , Timmer , Ritsma en Romme , hebben er geen zin in. Maar wie dan wel ? Vroeger , toen sport nog geen big business was , werd het als een eer beschouwd vlaggendrager van Oranje te zijn. Als je voor dat klusje werd gevraagd , dan was je iemand. Dan telde je mee. Je liep voor volk en vaderland.
Gezien de afzeggingen in Salt Lake zijn die warme gevoelens er niet meer. Blijkbaar telt tegenwoordig maar een ding en dat is de sporter zelf , en de hoogte van zijn contract natuurlijk. Maar zal dezelfde sporter zich wel realiseren dat hij aantrekkelijk voor sponsors is vanwege zijn populariteit bij het volk ? Het volk dat de komende twee weken weer vrije dagen opneemt en nachtrust opoffert om naar de beelden van de Olympische Spelen te kunnen kijken.
Verdien je die steun dan eigenlijk wel ? Want kan je voor die trouwe supporters nou echt niet een paar uur kou trotseren en fier de Nederlandse driekleur de lucht insteken ? Of heb je als topsporter zo'n zwak gestel dat je dan een te groot risico loopt ziek te worden en je wedstrijd te moeten missen ?
Oke , het is niet meer van deze tijd , dat sportmensen die zich uiterst secuur op hun wedstrijden voorbereiden bij zo'n openingsceremonie uren moeten wachten , voordat ze zwaaiend door het stadion mogen slenteren. Maar dat hoort nog steeds bij het Olympisch feest en een feest moet het zeker blijven. En zo koud is het ook weer niet in Salt Lake City.
Chef de mission Leo Visser loopt nu te leuren met de vlag. Ritsma wil niet , Timmer wil niet , Romme , wiens 10.000 meter pas over 16 dagen op het programma staat , wil niet en misschien wil nog een aantal anderen ook niet. Mogelijk moet Visser het zelf doen. Dan vestigt hij meteen een record , want niet eerder droeg een Nederlander twee keer de vlag bij een Olympische opening. En Visser deed het , toen hij zelf nog schaatste , al eens in Albertville in 1992 - zonder tegenzin.
Visser kan natuurlijk altijd nog even bij Gretha Smit langslopen. Zij zal het dragen van de vlag best wel leuk vinden. Dat ze al twee dagen daarna moet schaatsen , maakt haar vast niet uit. Dus geef Gretha de vlag dan maar !

TAIL :
Sport

