DOCUMENT : 53 of 158

PAPER : Algemeen Dagblad

DATE : February 7, 2002


BYLINE : VAN ONZE CORRESPONDENT

SECTION : Binnenland ; Pg. 3

LENGTH : 243 words

DATELINE : Brussel

BODY :

HEADLINE : Wethouder die jongen doodde , wil aanblijven

De Kalmthoutse wethouder die vorig jaar vlak voor de kerst een 6-jarig Nederlands jongetje doodschoot bij schietoefeningen in zijn tuin , ziet geen reden voor aftreden. Tot grote verontwaardiging van de ouders , gemeenteraad en burgemeester , wil hij «gewoon» aanblijven.
Burgemeester Jacobs van de Belgische Kempengemeente onderstreepte gisteravond dat het gaat om «een persoonlijk besluit» van zijn wethouder , waarover geen contact is geweest. Zelf vindt Jacobs verdere samenwerking niet voor de hand liggen. «Ik vraag mij af in hoeverre iemand nog over het morele draagvlak beschikt een voorbeeldfunctie te vervullen» , aldus de burgemeester in een voorschotje op het collegeberaad van komende maandag. «De man moet nog voor de rechter komen en zou dan zijn straf moeten combineren met een publieke functie.» Volgens Jacobs kan de partij waartoe wethouder Smeulders behoort , de liberale VLD , hem wel tot terugtreden bewegen.
Smeulders , die in het buitenland zit , kondigde zijn besluit na een «bezinningsperiode» aan in enkele plaatselijke bladen. Hij doodde de 6-jarige Viktor toen hij zijn wapen testte na het te hebben schoongemaakt. Hij vuurde het dodelijke schot af dwars door een loods.
Vader Menno van der Werf is woedend. Volgens hem heeft Smeulders zelfs zijn excuses nog niet aangeboden.

TAIL :
Moord en doodslag ; Gemeentebestuur ; Recht ; Politiek en Staat ; Staatsrecht ; Gemeenten ; Criminaliteit ; Delicten ; Geweldsdelicten

