DOCUMENT : 91 of 119

PAPER : Algemeen Dagblad

DATE : February 5, 2002


BYLINE : DOOR ONZE CORRESPONDENT AART HEERING

SECTION : Economie ; Pg. 22

LENGTH : 262 words

DATELINE : Rome

BODY :

HEADLINE : Napels zwoegt op valse euro's

De Zuid-Italiaanse stad Napels is het voornaamste centrum van de Europese namaakindustrie. Valse Vuitton-tassen , Lacoste-shirts , cd's en auto-onderdelen zorgen jaarlijks aan de voet Vesuvius voor een miljardenomzet. En tot voor kort zorgde ook de vervaardiging van valse lirebiljetten voor een levendige bedrijvigheid.
Maar met de komst van de euro is het er niet gemakkelijker op geworden , betoogde de valsemunter Luca gisteren in het dagblad La Repubblica. «Laten we wel wezen , je kunt alles wat je voor een goede vervalsing nodig hebt vinden op internet. Maar bij lirebiljetten was een eenvoudige haarlak voldoende om ze de juiste consistentie te geven. Dat werkt niet bij eurobiljetten , omdat die een ander soortelijk gewicht hebben. Daarvoor heb je een fixeergel nodig , die een Texaans bedrijf levert via het Internet , maar die veel duurder is : 35 euro voor 250 gram.»
De kleuren van de eurobiljetten zijn volgens de valsemunter geen probleem : de verfmultinationals leveren elke gewenste tint , met het juiste loodgehalte. De metalen draden in de biljetten vormen evenmin een belemmering : «Sommige ijzerfabrikanten in Noord-Europa leveren ze kant en klaar : 100 meter voor 250 euro.»
De grootste hindernis is nog het hologram , dat «door zijn vierdimensionaliteit uitsluitend met een laser kan worden nagemaakt». Luca weet dat een natuurkundige in Zwitserland bezig is om zo'n apparaat te vervolmaken , maar dat duurt nog wel een jaar.

TAIL :
Betalingsverkeer ; Delicten ; Recht ; Criminaliteit ; Economie ; Bedrijfstakken ; Bank- en Verzekeringswezen

