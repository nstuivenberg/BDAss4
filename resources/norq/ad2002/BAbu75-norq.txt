DOCUMENT : 75 of 94

PAPER : Algemeen Dagblad

DATE : February 5, 2002


BYLINE : DOOR ONZE CORRESPONDENT AD VAESSEN

SECTION : Buitenland ; Pg. 6

LENGTH : 639 words

DATELINE : Berlijn

BODY :

HEADLINE : Secretaresse van Hitler verbreekt het stilzwijgen

Bizar is het tafereel dat zich enkele uren voor Hitlers zelfmoord op 30 april 1945 in de Fuhrerbunker in Berlijn voltrekt. De dictator overhandigt zijn privesecretaresse Traudl Junge een afscheidscadeautje. Het blijkt een cyaankalipil te zijn , destijds een uiterst kostbaar iets. «Het spijt me dat ik u geen mooier geschenk kan geven» , zegt Hitler.
Even te voren had de 25-jarige vrouw Hitlers politieke en persoonlijke testament moeten opschrijven. «Kind , ik wil wat dicteren» , riep Hitler. Het is het laatste document van het Duizendjarige Rijk dat Hitler in 1933 had uitgeroepen.
Zij stenografeerde dat de joden de ware schuldigen zijn van de ondergang en noteerde de namen van de nieuwe rijksministers. Hitler liet bovendien vastleggen dat hij zal trouwen met zijn geliefde Eva Braun. Tegelijkertijd zijn in de bunker met de zes meter dikke muren schokken van de bovengrondse gevechten tussen nazi-troepen en het Rode Leger voelbaar.
Deze herinneringen staan in de zojuist verschenen memoires Bis zur letzten Stunde van Traudl Junge ( 81 ) . De ernstig zieke Beierse is de laatste overlevende uit de inner circle van Hitler. Over haar werd een 90 minuten durende documentaire gemaakt die deze week op het Berlijnse filmfestival is te zien. «Sensationeel , Hitlers secretaresse verbreekt haar zwijgen» , luidt de kop op de voorpagina van het boulevardblad Bild. De serieuze Frankfurter Allgemeine noemt haar «een mooie , oude vrouw die heel duidelijk formuleert».
Enkele observaties zijn een halve eeuw na dato zelfs van wetenschappelijk belang , aldus de geschiedkundige Guido Knopp. Junge schrijft dat Hitler zich van het leven beroofde door in zijn mond te schieten en tegelijkertijd op een cyaankalipil te bijten. Historici ruzieden lang over de wijze waarop hij suicide pleegde : kogel of vergif.
Zij schreef haar herinneringen kort na de Tweede Wereldoorlog op. De aantekeningen lagen te vergelen in haar bureaula. Tot ze de Oostenrijkse Melissa Muller , in Nederland bekend door haar biografie over Anne Frank ( 1998 ) , ontmoette. Zij wist haar ervan te overtuigen de memoires uit te geven ( Claassen Verlag , 19 euro ) .
De documentaire Im toten Winkel ( De dode hoek ) werd gemaakt door de kunstenaar Andre Heller. Hij nam gesprekken ter lengte van tien uur op. «Ik had dit onderhoud niet kunnen voeren als zij een nazi was geweest of , nog erger , nog steeds een nazi zou zijn» , aldus Heller.
Hitler koos de vrouw persoonlijk in 1942 tot zijn secretaresse. Het sollicitatiegesprek had plaats in de Wolfsschanze , het hoofdkwartier in Oost-Pruissen , het huidige Polen. Zij ziet ter plekke zijn reacties op de zware nederlaag bij Stalingrad , die een ommekeer in de Tweede Wereldoorlog betekent. Ook merkt ze daar hoe diep hij persoonlijk is geraakt door de mislukte aanslag van graaf Von Stauffenberg op hem op 20 juli 1944.
Traudl Junge gaat in op zijn urenlange monologen tegen het roken en het eten van vlees. De vrouw vertelt dat Hitler zich liet vervoeren in een treincoupe met donkere ramen , zodat hij de ruines en de ellende van de mensen niet zag. Junge zag Hitler glunderen als het hem was gelukt zijn herder Blondie weer een paar centimeter hoger te laten springen. De hond stierf kort voor Hitler zijn laatste adem uitblies. Hij had Blondie een cyaankalipil gegeven om te testen of het vergif werkte.
«Ik was gefascineerd door hem. Hij was een aangename chef en een vaderlijke vriend» , geeft Traudl Junge toe. Pas na 1945 begon ze te ontdekken dat zij een misdadiger had gediend. «Ik heb niet geluisterd naar de waarschuwende stem in mij. Van de tijd bij hem en met hem heb ik tot het bittere einde genoten. Na zijn dood zakte ik als een marionet ineen.»
Traudl Junge , gefotografeerd in 1978 toen de KRO een portret van haar uitzond.

TAIL :
Tweede wereldoorlog ; Kunst en Cultuur ; Geschiedenis

