DOCUMENT : 52 of 59

PAPER : Algemeen Dagblad

DATE : February 4, 2002


BYLINE : DOOR ELLEN LEIJSER

SECTION : Cultuur & Media ; Pg. 23

LENGTH : 675 words

DATELINE : Heusden

BODY :

HEADLINE : De warme broodjes van Clemens Briels ; Olympisch kunstenaar heeft helemaal niets met sport

Hij heeft niets met sport , maar toch mag hij zich Olympisch kunstenaar noemen. Clemens Briels ontwierp het officiele affiche voor Salt Lake City.
Warme broodjes zijn er niets bij. De uitbundige schilderijen van Clemens Briels zijn amper droog of ze verlaten zijn atelier al. Wie een werk wil van de kunstenaar uit Heusden , komt op een wachtlijst.
Briels ( 1946 ) mag zich Olympisch kunstenaar noemen. Voor de Winterspelen in Salt Lake City heeft hij het officiele affiche ontworpen. En dat terwijl hij helemaal niets met sport heeft. Hoe hij dan aan de eervolle en bovenal lucratieve opdracht is gekomen ? Trotse blik : «Ik ben gevraagd. Ik exposeer veel in New York en die lui van het Olympisch Comite hadden mijn schilderijen gezien in Amerikaanse kunstbladen. Mijn werk is blijkbaar mondiaal , over de hele wereld te begrijpen.»
Een blik in zijn werkplaats maakt het direct duidelijk. Hij is de artiest waar het omdraait , de spil in een goed geoliede organisatie. Het atelier ademt Briels uit. Rijen dik staan de schilderijen tegen de muren , vitrinekasten puilen uit met Briels-hebbedingetjes.
Zijn secretaresse mailt de laatste persberichten de wereld in en twee medewerkers concentreren zich op het beschilderen van een immense sculptuur.
Briels : «Rood is rood , dat hoef ik zelf niet meer te doen.» Hij fladdert ongedurig rond. Zit geen moment stil. Pakt fotoboeken - Briels met Samaranch , Briels met een steenrijke Saudische sjeik , Briels met kansarme New Yorkse kinderen ( «je moet aan charity doen als je in Amerika goed verkoopt , daar ontkom je niet aan» ) . Gaat zitten en weer staan. Bladert in een Amerikaans kunsttijdschrift waar hij drie keer full colour in staat.
Aan de lopende band produceert hij zijn decoratieve ontwerpen , veelal met symbolische figuren die op het eerste gezicht wat weg hebben van Corneille. Het oogt fantasievol en vrolijk , mede door dat brede palet aan heldere kleuren. Gelikt en commercieel kun je ook zeggen , geschikt voor boven elk bankstel.
Zijn werken dragen poetische of raadselachtige titels. Als voormalig reclameman kent hij de kracht van een pakkende tekst. Vanuit die titels ontstaan de schilderijen. «Er zijn mensen die kopen een schilderij puur vanwege de titel. Maar achter elke titel , achter elk schilderij , schuilt een verhaal. Dat kan van alles zijn. Vluchtige ontmoetingen hier op straat , een potje monopoly-en met mijn zwager , noem maar op.»
Wachtlijsten voor kopers , stijgende prijzen , Briels heeft niet te klagen. Alhoewel : de kunstwereld neemt hem niet al te serieus. En dat voelt onplezierig. «Terwijl heel Nederland met me wegloopt. Er staan hier volwassen kerels met tranen in hun ogen en met vlinders in hun buik voor mijn schilderijen. Zo mooi vinden ze het. En dan mag zo'n kunstkenner arrogant zeggen dat het niets is... Een of andere werkloze kunsthistoricus heeft eens de vergelijking gemaakt tussen Corneille , mij en Patty Harpenau.» Met dedain in zijn stem : «Als je Corneille op een lijn zet met die vreselijke Harpenau , dan heb je er echt geen zak verstand van. Volgens mij durven gerenommeerde galeries hun nek niet uit te steken met Briels. Terwijl ik in de collecties hang van grote internationale verzamelaars , tussen de Appels en de Corneilles.»
Hij kan het niet ontkennen , die miskenning steekt. Meer dan hem lief is. Al is hij voorlopig wel de lachende derde. Steevast zijn z'n exposities binnen mum van tijd uitverkocht.
Wat doet een Briels tegenwoordig ? De kunstenaar kijkt naar zijn secretaresse.
Ze pakt een centimeter , meet de hoogte en breedte van zomaar een schilderij en zoekt de afmeting op een prijslijst. «Even kijken , dat is 100 bij 80... Dit doek komt op 5300 euro.» Een Briels gaat per vierkante meter. «En mijn beelden per kilo» , grapt de maker.
Schilderijen , sculpturen en grafiek van Clemens Briels , tot en met 24 februari in De Galerie , Noordeinde 102 in Den Haag.
Clemens Briels en het officiele affiche voor Salt Lake City.

TAIL :
FOTO COR DE KOCK
Schilderkunst ; Sport ; Kunst en Cultuur ; Kunst ; Beeldende Kunst

