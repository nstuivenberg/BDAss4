DOCUMENT : 93 of 254

PAPER : Algemeen Dagblad

DATE : February 7, 2002


BYLINE : DOOR HANS KLIPPUS

SECTION : Sport ; Pg. 14

LENGTH : 732 words

DATELINE : Salt Lake City

BODY :

HEADLINE : Olympisch dorp uit de tijd ; Moderne topsporter moet zich behelpen in Amerikaanse jeugdherberg

De Nederlandse deelnemers aan de Winterspelen zijn gisteren officieel welkom geheten in hun verblijfplaats in Salt Lake City. De kamers zijn er sober , de sfeer is die van een schoolreisje. Een blik achter de hoge hekken van het Olympisch atletendorp.
Het was even schrikken en slikken voor veel deelnemers aan de Winterspelen. Ze zijn goedbetaalde profs en meer gewend dan de sobere behuizing waar ze de komende tweeenhalve week in Salt Lake City moeten slapen.
Het Olympisch dorp in zijn huidige vorm is uit de tijd. Het is voor de bewoners behelpen in een sfeer van de jeugdherberg. De kleine kamers hebben geen tv of eigen toilet , er staan alleen een bed en paar kasten. «Sporters passen zich snel aan» , weet Marcel Sturkenboom , directeur topsport van NOC * NSF en lid van het team de mission van de Nederlandse equipe. «Na een dagje klagen , schikken ze zich.»
De Oranje-ploeg heeft 30 kamers op de tweede etage van gebouw 811 in het hermetisch afgesloten dorp op het terrein van de universiteit van Utah. Het was de bedoeling van de organisatie dat er twee mensen op een kamer zouden slapen , maar dat hebben de Nederlanders eigenhandig gewijzigd. Om toch nog enige comfort te bieden , ligt elke sporter alleen. «Zo kan iedereen zich optimaal op zijn wedstrijd voorbereiden» , legt Sturkenboom uit.
Het betekent wel dat er met die ruime indeling niet voor iedereen plaats is. Een deel van de ploeg verblijft daarom buiten het dorp. Dat legt druk op de teamgeest. Sturkenboom vindt dat voor de toekomst een belangrijk punt van aandacht. Om aan de wensen van de moderne - vaak verwende - topsporter te voldoen , zal het atletendorp volgens de Nederlandse sportdirecteur in de toekomst dubbel zo groot moeten zijn.
Anders vreest hij dat er steeds meer atleten hun heil buiten de officiele verblijfplaats gaan zoeken. En dat kan niet de bedoeling zijn van de oude , gekoesterde Olympische gedachte van eenheid en saamhorigheid. Ook de nieuwe IOC-voorzitter Jacques Rogge vindt die speerpunten van groot belang. De Belg heeft niet voor niets een kamer in het Olympisch dorp besproken. Hij sliep tot nu toe nog niet tussen de atleten , maar hij heeft aangekondigd dat hij dat , wanneer de Winterspelen morgen eenmaal van start gaan , zeker zal doen.
Hij kan dan meteen gebruik maken van de vele faciliteiten voor de sporters. Er zijn restaurants , kappers , schoonheidssalons , een koffie- en theehuis , een bank , een telefooncentrum , een wasserette , een postkantoor , een fotowinkel , een artsenpraktijk , fitnesszalen , religieuze onderkomens voor diverse geloofsovertuigingen en natuurlijk een webcafe , de best bezochte plek van het dorp.
«De organisatie valt niets te verwijten» , oordeelt Sturkenboom , die zelf wel een kamergenoot heeft - technisch directeur Joop Alberda. «Ze hebben met het atletendorp voldaan aan de eisen die golden toen ze de Spelen kregen toegewezen. Het is schoon , het is warm , er is genoeg te eten en er is genoeg afleiding. Maar er wordt in de moderne topsport steeds meer geeist.»
Aan de andere kant zorgt de kneuterigheid van het Olympisch dorp ook voor een unieke sfeer. Nergens anders bewegen topsporters uit alle windstreken zich zo ongedwongen door elkaar. De verschillende kleuren van de trainingspakken en de landenvlaggen die uit de ramen van de gebouwen hangen met op de achtergrond de besneeuwde bergen zorgen voor een idyllisch beeld.
En waar anders kunnen volwassen mensen zich nog ongedwongen kind voelen en zich op een schoolreisje wanen ? In de gemeenschappelijke ruimte van de Nederlanders in gebouw 811 ligt een ouderwets Monopoly-spel op tafel.
Op de gang doet Gretha Smit haar rek- en strekoefeningen. De nuchtere schaatsster heeft niets te klagen. «Het is hier goed slapen , hoor» , roept ze. «Ik voel me best.» Als iedereen zo zou reageren , zou de modernisering van het Olympisch dorp geen onderwerp van gesprek hoeven zijn.
Maar tijd kost in de huidige topsport nu eenmaal geld. Dus is het heel vervelend dat het 21 seconden duurt voordat de lift in het gebouw van de Nederlandse ploeg dichtgaat. «Ik heb al gevraagd of hij anders kan worden afgesteld» , zegt Sturkenboom. «Zo test je de organisatie. Hoe accuraat is men ? Hoe lang duurt het voordat er iets aan die lift wordt gedaan ? Zoiets zorgt voor onnodige ergernis.»
Sprinter Jan Bos op zijn sobere kamer in het Olympisch dorp.

TAIL :
FOTO LEO VOGELZANG
Sport

