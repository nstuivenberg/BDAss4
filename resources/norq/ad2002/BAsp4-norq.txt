DOCUMENT : 4 of 254

PAPER : Algemeen Dagblad

DATE : February 9, 2002


BYLINE : DOOR PAUL VAN DEN BOSCH EN RENZE LOLKEMA

SECTION : Sport ; Pg. 29

LENGTH : 2452 words

BODY :

HEADLINE : Kwetsbare schaatsreus ; «Als ik mijn ei niet kwijt kan word ik gek»

Met twee gouden medailles was Gianni Romme vier jaar geleden een Olympische held in Nagano. Onaantastbaar werd hij sindsdien vaak genoemd. Minder vaak , maar wel heel nadrukkelijk viel hij ook van zijn sokkel. In Salt Lake City rijdt hij slechts de 10 kilometer. Op de 5000 meter van vandaag ontbreekt de titelhouder. Gianni Romme ( 28 ) over de kwetsbaarheid van een reus.
«Schaatsen is voor mij vooral een serie mooie momenten. Soms zie ik die weer haarscherp voor me. Bijvoorbeeld als ik de juiste muziek hoor. Dan zit ik ineens weer in die truck van Peter Mueller , mijn coach. Dan zie ik de WK-allround van 2000 voor me. Die waren ook in Amerika , in Milwaukee. Die week was heel speciaal en dat kwam niet alleen door mijn wereldtitel.
Het toernooi was zowat bij Peter in z'n achtertuin. Ik kreeg daar een mooi gevoel voor die stoere Harley Davidson-stad. 's Ochtends reden we in Peters truck naar de ijsbaan. Rockmuziek van AC/DC keihard op en knallen met die bak. Rooooooonngggggg. Keihard. De muziek en die auto. Het was nog niet zo druk op de highway , het zonnetje kwam net op. Ik heb niet veel met Amerika , het is me vaak te groot en te weids. Geef mij maar die kleine wintersportplaatsjes in Italie of Oostenrijk. Kleine straatjes. Sfeervol. Maar dat beeld van Milwaukee zal ik nooit vergeten. Prachtig.
Salt Lake City , de stad zelf , vond ik aanvankelijk geen flikker aan. Een typisch Amerikaanse stad. Niet boeiend. Maar misschien heb ik het mis , misschien dat het weidse karakter van Amerika juist wel heel goed bij de Olympische Spelen past. Ik moet zeggen dat de sfeer me nu meer aanstaat dan toen we hier vorig jaar voor de WK-afstanden waren. De stad is aangekleed , de schaatsbaan ook. Vorig jaar vond ik het een vliegtuighangar. Groot en sfeerloos. Nu is het beter. Mooi geverfd en zo.
De laatste tijd verbleven we met onze ploeg Spaar Select in Park City , in de bergen buiten Salt Lake City. Daar was het heerlijk. Gemoedelijk. Lekker buiten op het balkon in de zon zitten. Daar mochten we niet blijven. We zitten nu in een huis in de stad. Ik zal er lang moeten wachten op mijn kans. Mijn enige afstand , de 10 kilometer , is pas over twee weken. Mijn situatie is precies omgekeerd aan die van Carl Verheijen. Die is na de 5000 meter van vandaag , op de eerste dag van de Spelen , al klaar.
Ik bespeur bij mijzelf geen grote nieuwsgierigheid. Die was er wel vier jaar geleden , in Nagano. Daar hing mystiek omheen. In de Verenigde Staten ben ik nou al zo vaak geweest , maar Japan was voor mij nog heel vreemd. In Nagano riepen ploeggenoten van me : Goh , ik heb net Wayne Gretzky , de Canadese ijshockeyer , gezien. Met al die bekende sporters was ik helemaal niet bezig. Ik had vooral oog voor het land. Goh , dit is nou Japan , dacht ik steeds. Dus zo eten de mensen hier , en zo wonen ze , dat vond ik fascinerend.
En het gekke is , Nagano is geen speciale plek voor mij gebleven. Een jaar later waren we er terug voor de WK-afstanden. Toen liep ik daar echt niet rond met de gedachte daar gebeurde dit en daar gebeurde dat. Het gevoel was weg. Ik was er gewoon om een nieuwe klus te klaren.
Wat ik destijds in Nagano heb gepresteerd - die twee Olympische titels , die twee wereldrecords - ben ik me pas later gaan realiseren. Eigenlijk pas na het seizoen , toen ik eenzaam en alleen op mijn fietsje door de polder reed. Toen dacht ik ineens : Gianni , je hebt het nou voor elkaar. De beste van de wereld , toch wel gaaf zeg ! Ik had daar jaren over nagedacht. Toen ik ook op diezelfde plek fietste , toen ik nog een prutsschaatsertje was en op televisie Johann Olav Koss in Hamar al die geweldige races zag rijden. Toen ik grote idealen had , zonder dat ik wist dat ze zouden uitkomen. Op die fiets , na Nagano , dacht ik : Yes ! Dat zijn die mooie , stille momenten. Zelfs ik , de man die altijd lijkt te praten , heeft die wel eens.
Bij de Olympische ploegoverdracht op Papendal , vorige maand , werden de beelden van Nagano 1998 op een groot scherm getoond. Met knallende muziek eronder. Dat deed me toch wel wat. Dat speciale Olympische gevoel kwam meteen weer terug. Toevallig zaten Marianne Timmer en ik naast elkaar. Goh , we zijn een stuk ouder geworden , zeiden we tegen elkaar. Mijn wilde krullen zijn weg. Het gezicht is niet meer zo jong. Ook bij Marianne was duidelijk te zien dat ze vier jaar ouder is. Logisch.
Natuurlijk zijn wij niet dezelfde mensen gebleven , dat zou ook niet kunnen. Je kan heel bewust zeggen dat je dezelfde persoon wilt blijven , maar dat is onmogelijk. Het zit 'm in kleine dingen hoor , wezenlijk ben ik niet veranderd. Het is niet zo dat ik eerst zwart was en nu wit. Je leest veel , ziet veel op televisie. Die invloeden doen iets met je. Dat geeft niets. Het is een kwestie van accepteren wat er op je weg komt. Als Olympisch kampioen wordt er meer en beter naar me geluisterd dan voorheen. Alles is blijkbaar interessant.
Na mijn mislukte 5 kilometer op het Olympisch kwalificatietoernooi stond er een tv-ploeg in het hotel naast mijn ontbijttafel te filmen. Ach , daar moet ik dan heel hard om lachen. Ik ga me echt niet anders gedragen. Hooguit laat ik de achterlijke dingen achterwege die ik anders zou roepen. Overdreven vond ik het wel. Zouden mensen thuis echt Gianni Romme willen zien ontbijten ?
Ik kan wel een probleem maken van al die aandacht , maar ik zie het vooral als een compliment. Mensen komen naar mij toe en willen mijn verhaal aanhoren. Als ik lang in een hoekje zou moeten zitten en ik kan mijn ei niet kwijt , dan word ik gek. Ik kan altijd zeggen wat er in mij leeft. Ik houd van mensen , van praten , communiceren. Daar kan ik echt niet lang zonder. Ik vind het prachtig dat Sports Illustrated helemaal naar Nederland komt om mij te interviewen. Het grootste sportblad ter wereld ! Daar maak ik wel even tijd voor , hoor. Dat overkomt iemand niet vaak. In Nagano stond ik met mijn snufferd op de voorpagina van de Herald Tribune. Die krant gaat de hele wereld over. Dat vind ik nou lachen. Hoeveel mensen maken dat nou mee ? »
***
«Fysiek ben ik ook vier jaar verder , maar ik ben nog steeds goed. Ik ben niet afgebrand door vier jaar topsport te bedrijven , echt niet. Ik heb geen grote tikken gekregen. Als je drie , vier keer per jaar kapot gaat op een 10 kilometer , kan je lijf dat aan. Mijn lichaam wel , in elk geval. Het moeilijke is de stress die in je donder zit. Als het minder loopt , als ik niet goed schaats , dan zuigt de stress de energie helemaal weg. De dingen die dan in mijn kop rondspoken , vreten harder aan me dan 10.000 meter op het ijs. Dan ga ik zowat kapot door het malen in mijn hoofd.
Gianni Romme , dat weet zo langzamerhand iedereen , is een schaatser van diepe dalen en hoge pieken. En die dalen komen altijd op momenten die het slechtst uitkomen. Alsof je dat kan plannen overigens. Als Olympisch kampioen roep je dat blijkbaar over jezelf af. Maar eigenlijk interesseert me dat geen bal. Winnen is fantastisch gaaf en dat ik dan af en toe een dip heb , tja , als je het aan tien andere schaatsers vraagt , willen ze allemaal met me ruilen. Allemaal. Omdat ik zo godsgruwelijk veel heb gewonnen , dat is toch zo ? Ik kan natuurlijk wel blijven jammeren over die 5 kilometer , dat ik nog een kans had moeten krijgen om me te kwalificeren , dat het niet kan dat de Olympisch kampioen daar niet start. Maar ik heb me er allang mee verzoend dat die jongens dit weekeinde die 5 kilometer rijden en dat ik elders ben. Dan had ik maar harder moeten rijden op het kwalificatietoernooi in Heerenveen. Dat vond ik eigenlijk al snel na die verloren race , maar de mensen om me heen , het Team Romme zeg maar , zeiden dat ik even niets moest zeggen. Misschien dat er nog een juridische mogelijkheid was. Die hebben we daarna snel laten varen. En morgen , wanneer die 5000 meter is verreden , moet men ook niet roepen dat die medaille minder waarde heeft , omdat Romme er niet bij was. Dat is zo'n gezeik. Wie er niet is , is er niet , punt. Als Jochem Uytdehaage Europees kampioen allround wordt , is het eerste dat hij krijgt de horen : ja , maar Rintje Ritsma en Ids Postma waren er niet. Dan hadden ze daar maar moeten rijden.»
Op pagina 30
«Dit paard moet weer gaan briesen»
«Dit paard moet weer gaan briesen»
Vervolg van pagina 29
Interview Gianni Romme
«Ik zal vandaag niet in de schaatshal zijn , nee. Misschien dat ik die 5 kilometer op televisie bekijk , maar zelfs dat weet ik niet. Men zal mij de eerste week toch niet vaak in de schaatshal zien. Sommige schaatsers hebben dat nodig , dan komen ze in de Olympische sfeer. Ik niet. Ik blijf thuis en de energie die anders loskomt , houd ik allemaal in me en komt er over twee weken wel uit op de tien kilometer. Onder de 13 minuten rijden ? Natuurlijk denk ik daaraan , dat houdt me wel bezig. Heeft Eric Heiden gezegd dat ik 12 minuut 50 kan rijden ? Tsja , als je ritme krijgt op dit ijs , dan blijf je glijden. Dan kan ik rondjes van 28 seconden blijven rijden.
Het is niet verkeerd om als groot kampioen eens flink op je kloten te krijgen. Ik heb weer iets om voor te vechten. Ik wil gewoon weer bovenaan staan. Helaas kan dat tijdens deze Winterspelen maar een keer. Misschien is deze tegenslag op de 5 km wel heel goed geweest. Het briesende paard was een beetje tam geworden. Dat moet weer gaan briesen.
Die afstanden , 5 en 10 kilometer , zijn het probleem niet. Schaatsen op een ijsbaan doe ik al jaren. Maar ik moet los in mijn kop zijn en gebrand op succes. Het is de uitdaging met jezelf. Hoe ver kan ik mezelf vandaag tergen ? Je voelt de pijn , maar je voelt een nog grotere drang om dat rondebord weer te zien. Steeds maar weer dat rondebord. Maar als ik meer aan de pijn denk dan aan de rondetijden , dan gaat het mis. Dat gebeurde tijdens de kwalificatieraces in Heerenveen. Ik voelde alles. De drang naar het rondebord was geheel verdwenen. Ik wist dat er cijfers op stonden die ik toch niet wilde zien.
Zo'n neergang is het ongrijpbare van de sport , maar toch , het komt niet uit de lucht vallen. Iedereen om mij heen voelde ook wel dat het niet helemaal goed zat. Het zijn kleine signalen , in de week voor de trials. Maar het is soms zo makkelijk om jezelf te besodemieteren. Ik wilde zo graag goed zijn in die races , dat ik me dat begon in te beelden. Ik zei het ook tegen mijn coach Peter Mueller. Peter , het loopt niet lekker. Maar hij blijft altijd positief. Beetje dit veranderen , beetje dat. Hij kan niet anders. En ook ik kan niet anders. Vraag het maar aan een sporter : je besodemietert jezelf soms. Als je jezelf niet goed voelt , ga je dat niet van de daken schreeuwen ? Goh , wat voel ik me klote ! Daar schiet ik weinig mee op. Je zegt tegen jezelf : Ik moet mezelf niet slecht voelen , ik moet niet ziek worden.
* * *
Ik ben naderhand erg bezig geweest met die mislukte 5 kilometer. Met andere mensen praten , ik wil er weer lijn in krijgen. Die zie ik nu weer. Die lijn loopt naar de Olympische 10 kilometer. Over de oorzaken heb ik lang gepraat met Peter. Ik weet ongeveer wat er fout is gegaan , maar ik weet het nog niet zeker. Na dit seizoen zet ik het voor de buitenwacht wel eens op een rijtje , dat heeft nu geen enkele zin. Ik zeg nu alleen wel dat ik de fouten heb gemaakt. Ik zou het flauw vinden om Mueller de schuld te geven van het feit dat ik niet mag starten op de 5000 meter.
Niet alleen ik , ook Peter zit even in het verdomhoekje. Hij wil coach nummer 1 zijn en dat is hij even niet. Ik denk dat hij nu beseft dat hij en onze Spaar Select-ploeg de komende tijd maar eens ingetogener moeten zijn. We waren altijd de ploeg van de bluf en de grootspraak. Nu moeten we het maar weer eens verdienen. Ik heb het Peter ook gezegd : back to basics. We hebben echt niet meer zo veel gewonnen dat we boven de rest uitsteken. Concentreren op het schaatsen. Ik denk dat Spaar Select de komende tijd een ongewoon tamme indruk zal maken.
Ik geloof nog steeds in Peter Mueller. Hij heeft me succes gebracht. Het eerste jaar bij hem was ongelooflijk goed , het tweede jaar ook , tot ongeveer halverwege. Waarom zou ik dan in een minder derde seizoen weglopen ? Mueller is geen korte-termijncoach , hoe vaak dat ook over hem wordt gezegd. Hij heeft het moeilijker dan voorheen. We zijn allemaal volwassen sporters geworden , hebben veel verloren , weten wat een dip is. Dan is het wel eens moeilijk om de juiste snaar te vinden. Maar dat lijkt mij wel het interessantst voor een coach. Bij oudere sporters is het niet zo belangrijk wat je er in gooit , maar hoe je het brengt. Bart , Rintje , Ids , Gianni - ze hebben alles al gezien , de coach moet ons prikkelen.
Als ik in een dal zit , kan ik gelukkig ook met mijn vrouw ( wielrenster Marielle van Scheppingen , red. ) praten. Als er een eerlijk en hard voor mij is , is zij het wel. Ze heeft de opleiding voor fysiotherapie gedaan. Van alle klachten is 40 procent psychisch , zegt ze altijd. Ook zij is een belangrijk onderdeel van Team Romme. Ik ondersteun haar net zo hard in haar sportcarriere als zij mij in de mijne. Daarin wil ik heel veel energie steken. Ik zou het zo en zo aanpakken , zeg ik dan. Ze weet ook wel dat mijn prestaties meer opvallen , daar doet ze ook nooit moeilijk over.
Een paar jaar geleden heb ik haar gezegd : Jij hoeft niet te werken , ga maar hele dagen trainen. Let op , dat was nog in de tijd dat ik geen wereldcontract had , dat we nog zo'n beetje bij haar ouders inwoonden. Maar Marielle wilde het niet. Ik kan het niet , zei ze , ik kan niet de hele dag met mijn sport bezig zijn. Zoals Leontien van Moorsel doet , zoals ik dat ook al jaren doe. Haar wereld zou te klein worden. Jammer ? Nee , ze was heel eerlijk. Zij zei toen : Gianni misschien dat jij je daardoor wel onderscheidt van de rest , dat je zo goed bent geworden. Omdat ik me volledig op dat ene kan concentreren. Dat is ook een kwaliteit. En nu is dat niet zo moeilijk. Alles rond mij is goed geregeld. En als ik eens geen zin heb om weer op trainingskamp te gaan , zegt Marielle : geen gelul , je wordt er goed voor betaald , niet zeiken.
Maar vroeger , toen Gianni Romme nog niks voorstelde en hij absoluut geen toekomstvisie had die met topschaatsen te maken had , tja , toen deed ik dat ook. Mezelf volledig richten op het schaatsen. De liefde voor die sport is blijkbaar zo groot. Het is mijn leven. Ik mis geen dingen die ik niet kan doen. Ik heb geen andere zaken nodig om mijn leven te vervolmaken. Ik ben gelukkig.»
Ter vergelijking
Erben Wennemars
Lengte 182 cm
Gewicht 80 kg
Borst 102 cm
Bovenbeen 60 cm
32 cm Biceps
80 cm Middel
100 cm Bekken
De maten van Gianni Romme
Lenget 190 cm
Gewicht 86 kg
FOTO LEO VOGELZANG
Borst 103 cm
Middel 78 cm
Bekken 99 cm

TAIL :
Biceps 34 cm
Bovenbeen 65 cm
Schaatsen ; Sport ; Wintersport

