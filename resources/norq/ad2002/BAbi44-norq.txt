DOCUMENT : 44 of 158

PAPER : Algemeen Dagblad

DATE : February 7, 2002


BYLINE : VAN EEN ONZER VERSLAGGEVERS

SECTION : Binnenland ; Pg. 5

LENGTH : 640 words

DATELINE : Den Haag

BODY :

HEADLINE : Legertop wordt multifunctioneel

Topmilitairen bij de landmacht moeten binnenkort ook aan de slag kunnen bij de marine of de luchtmacht. Defensie poogt daarmee het taboe in de krijgsmacht te doorbreken dat «zandhazen» ongeschikt zijn voor leidinggevende functies in de onderdelen voor zee- en luchtverdediging , en andersom.
Defensie denkt juist dat hoge officieren ook bij andere krijgsmachtdelen prima aan de slag kunnen. Zo kan een kapitein-ter-zee of luchtmachtkolonel volgens minister De Grave ( Defensie ) heel goed in tal van functies leiding geven aan grondtroepen of onderdelen van de marechaussee , gezien hun bestuurlijke en militaire ervaring.
De minister heeft inmiddels al «enkele tientallen functies» laten openstellen voor militairen uit andere krijgsmachtdelen. Een werkgroep vlooit momenteel de hele krijgsmacht door op zoek naar functies die hiervoor in aanmerking komen. Hoge officieren in alle vier de onderdelen zijn uitgenodigd een overstap te maken.
De Grave schrijft dit in zijn antwoord op vragen van het Kamerlid Van den Doel. De VVD'er wilde weten of buitenlandse militairen in aanmerking komen voor een baan bij defensie ter bestrijding van het personeelstekort. Volgens De Grave is dat niet de bedoeling , maar wil hij wel hoge functies opvullen met militairen uit andere krijgsmachtdelen.
Vervolg op pagina 5
Defensie wil af van «waterhoofd»
Defensie wil af van «waterhoofd»
Vervolg van pagina 1
Officieren
Defensie pakt met de nieuwe maatregel - die in krijgsmachtkringen als «zeer vergaand» wordt betiteld - tevens het probleem aan waarmee het leger al kampt sinds de afschaffing van de dienstplicht. De groep hoge officieren vormt een «waterhoofd» ten opzichte van de lagere rangen. Door hoge militairen te plaatsen op vrijgekomen hoge posten bij andere onderdelen wordt dit probleem enigszins verlicht.
Als geruststelling voor de militaire top , verzekert Defensie , zal de openstelling niet betekenen dat landmachtcommandanten zich gaan bezighouden met tactische en strategische zaken bij marine of luchtmacht. Het gaat vooral om plaatsen in de staf. In de vier onderdelen zijn , volgens de minister , genoeg organisatorische functies , waarvan de aard van de werkzaamheden vergelijkbaar is.
Defensie kon gisteren nog niet zeggen hoeveel hoge officieren belangstelling hebben getoond voor de carrierestap.
In de krijgsmacht bestaat zeer grote scepsis over het plan. De culturen in de marine , luchtmacht , marechaussee en landmacht zouden enorm van elkaar verschillen. De onderdelen zien elkaar min of meer als concurrenten , en vooral als «minderwaardig». «Een marineofficier weet absoluut niet wat er speelt in de landmacht» , aldus een oudgediende topmilitair. «Dit plan is mooi bedacht , maar kan niet lukken. Leiding geef je alleen op basis van ervaring , en die bouw je op door jaren mee te lopen. Dit is een gedoemd experiment.»
Volgens de woordvoerder van De Grave gaat het echter niet om een experiment. «De scepsis kennen we , en er zijn onmiskenbaar cultuurverschillen. Maar op deze manier willen we juist die hokjesgeest bestrijden. De onderdelen moeten beter communiceren , de krijgsmacht moet transparanter worden. Dat gaat beter als hoge officieren bij elkaar in de keuken komen te staan. Over enkele jaren moet het de gewoonste zaak van de wereld zijn.»
De grootste militairenbond , AFMP , juicht het besluit van De Grave toe. Voorzitter Ton Heerts : «We moeten minder denken in commandanten , maar meer in managers. Dat gebeurt te weinig. Dit plan verdient alle steun. We moeten af van die gesloten systemen. Ik kan me het ongeloof best voorstellen , maar we mogen niet blijven hangen in het verleden. Anders hebben we straks geen manschappen meer , maar alleen nog maar officieren.»

TAIL :
Landmacht ; Krijgsmacht ; Marine ; Luchtvaart ; Verkeer en Vervoer ; Vrede en Veiligheid ; Defensie

