DOCUMENT : 31 of 119

PAPER : Algemeen Dagblad

DATE : February 8, 2002


BYLINE : VAN ONZE VERSLAGGEVERS

SECTION : Economie ; Pg. 22

LENGTH : 452 words

DATELINE : Maastricht

BODY :

HEADLINE : Mister Euro vertrekt ; Duisenberg maakt zelf een einde aan alle speculaties

Met de aankondiging van zijn vertrek per 9 juli 2003, wil president Wim Duisenberg van de Europese Centrale Bank speculaties over zijn aftreden voorkomen.
«Er zal nu ook wel weer gespeculeerd worden wie mij gaat vervangen , maar er is nu in ieder geval zekerheid over mijn vertrek» , zei Duisenberg gisteren in Maastricht. Hij stopt op zijn 68ste verjaardag. «Genoeg is genoeg» , gaf de rijzige Fries als reden op. «Ik wil wat meer genieten van het leven , samen met mijn vrouw.»
Duisenberg heeft altijd volgehouden dat hij niet de volledige termijn van acht jaar zou uitzitten , maar dat hij «en niet iemand anders» zou beslissen wanneer hij zou opstappen.
De ECB-voorman wil niet eerder weg , omdat hij het hele traject van de euro-invoering wil begeleiden. Overigens is er een kans dat de econoom langer dan juli 2003 zal aanblijven. Als de Europese regeringleiders tegen die tijd nog geen overeenstemming hebben bereikt over een opvolger , wil hij nog wel even de honneurs waarnemen.
Duisenberg heeft zijn besluit bijna twee weken geleden in Amsterdam genomen , in overleg met zijn vrouw Gretta. Vervolgens lichtte hij de Spaanse minister Rato als voorzitter van de Europese Raad van ministers van Financien in. Pas daarna waren premier Kok en minister Zalm ( Financien ) aan de beurt.
Na eerst enkele jaren de voorloper van de ECB , het Europees Monetair Instituut te hebben geleid , trad Duisenberg in juli 1998 aan bij de ECB in Frankfurt. De oud-minister van Financien verwierf daar de bijnaam Mister Euro.
Naut Wellink , president van de Nederlandse Bank , zei de beslissing van Duisenberg «erg jammer» te vinden , maar begreep hem wel. «Ik denk dat hij opgelucht is dat hij het besluit heeft genomen. Het zijn zware en hectische jaren voor hem» , lichtte hij toe.
Minister Zalm gaat ervan uit dat een Fransman de vertrekkende president opvolgt. «Afgesproken is dat Frankrijk als eerste een kandidaat kan stellen als de functie vacant is. We gaan nu de procedure in en zien uiteindelijk wel welke kandidaat er komt» , aldus de bewindsman. Hij verwacht dat het beleid van de bank niet verandert na het vertrek van Duisenberg.
De minister van Financien vindt het jammer dat Duisenberg vertrekt , maar kan begrip opbrengen voor diens besluit. «Gezien zijn leeftijd kan niemand het hem kwalijk nemen dat hij het rustiger aan wil gaan doen. Er zijn mensen die er eerder mee ophouden» , aldus Zalm.
Wim Duisenberg verlaat met zijn vrouw Gretta de persconferentie waarin hij zijn vertrek heeft aangekondigd. Het was uitzonderlijk dat de echtgenote van de bankpresident de maandelijkse bijeenkomst bijwoonde.

TAIL :
FOTO ANNEMIEK MOMMERS
Bank- en verzekeringswezen ; Economie ; Bedrijfstakken

