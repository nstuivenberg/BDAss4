DOCUMENT : 11 of 94

PAPER : Algemeen Dagblad

DATE : February 9, 2002


BYLINE : DOOR ONZE CORRESPONDENT JOOP MEIJERS

SECTION : Buitenland ; Pg. 6

LENGTH : 772 words

DATELINE : Jeruzalem

BODY :

HEADLINE : Winkelen met de dood op de hielen

De Jaffastraat , ooit de drukste ader van West-Jeruzalem , is door een reeks van aanslagen de gevaarlijkste straat van de wereld geworden.
In zes jaar vielen hier 97 doden. Na de laatste aanslagen likken de bewoners van de zwaar getroffen Jaffastraat hun wonden. Puien en etalages van de winkels op de hoek van de Jaffa en King George , aan flarden geschoten en geexplodeerd , worden hersteld.
De ironie van de arbeidsmarkt in Jeruzalem wil dat het werk wordt verricht door Palestijnse arbeiders. Als die 's ochtends vroeg vanuit hun dorpjes de stad binnenrijden , ondergaan ze bij de wegversperringen een controle. Later , als ze de Jaffastraat ingaan , moeten ze weer hun papieren laten zien. Iedere Palestijn in de Jaffastraat is - per definitie - verdacht.
Als hij zijn onschuld heeft bewezen , mag hij aan het werk om de door zijn lotgenoten aangerichte verwoesting te repareren. Puinruimen en weghalen van scherven is een relatief eenvoudige zaak. Binnen een paar dagen staat er een «nieuwe winkel» met etalageruiten , beschermd met een speciale laag plastic om te voorkomen dat glas naar binnen wegschiet. Wie langer , en soms voor eeuwig , met de scherven en brokstukken blijft zitten , is de getraumatiseerde mens.
Des te opvallender is de veerkracht van winkeliers en klanten. Zoals Ronen Hirbawi , manager van de vorig jaar augustus getroffen pizzeria Sbarro : «Na de laatste aanslag was ik helemaal de kluts kwijt. Maar na een paar dagen rust besloot ik weer te werken. Ik sprak mezelf toe dat ik niet moest vluchten voor de angst , omdat de angst mij dan zou achtervolgen. De zaak en het personeel is mijn familie. Mijn plaats is hier.»
Ronen is een Druze. Veel Israeliers zien hem als Arabier en veel Arabieren zien hem als collaborateur , omdat de Druzen , in tegenstelling tot de overige Israelische Arabieren , dienen in het leger.
Heel wat voorbijgangers hebben de typisch Israelische «dawka»-houding - je niet laten kennen en ergens recht tegen in gaan. Ariel Atzil , een gids , woont in een veilig villadorp buiten Jeruzalem , waar hij alles kan krijgen wat hij nodig heeft. Toch gaat hij voor zijn boodschappen naar de Jaffastraat. Masochisme ? «Als we hier uit angst wegblijven hebben de terroristen gewonnen. Dat plezier gun ik hen niet. Dit is onze stad. Dat moeten we in woord en in daad duidelijk maken.»
De gepensioneerde Asher Shitrit bezweert zijn angst met statistiek. «Slaap je 's nachts in je bed ? » , vraagt hij. Als de vreemde vraag positief wordt beantwoord , zegt hij : «Volgens de statistieken overlijdt 80 procent van de mensen in bed. Is dat een reden niet meer naar bed te gaan ? Wie ondanks die statistiek toch in zijn bed slaapt , kan ook de Jaffastraat in.»
Ik vraag hem maar niet of de risico's groter worden als je en in je bed slaapt en de Jaffastraat bezoekt. Jezelf blootstellen aan datgene waarvoor je bang bent , om vervolgens te ervaren dat je angst - meestal - niet uitkomt , is een beproefde psychologische methode om angsten te overwinnen.
Maar niet voor iedereen. Dvora Greenberg is een 23-jarige studente politieke wetenschappen aan de Hebreeuwse Universiteit van Jeruzalem , boven op de Scopusberg , ver weg van de Jaffa. Na de terreurgolven is haar bestaan radicaal veranderd : «Ik kom niet meer in het centrum. Door de Jaffastraat te mijden , loop ik minder risico. Maar zelfs als dat geen overweging was , zou ik niet meer met plezier een cafe bezoeken waar je voortdurend moet opletten.»
Dvora vindt het al erg genoeg dat ze dagelijks de bus moet nemen naar de universiteit : «Bij iedere passagier die instapt denk je : is hij gevaarlijk ? Of : waar loop je de minste verwondingen op als er toch een explosie komt , voorin of achterin ? Als ik in een volle bus moet staan en ik wil weten of iemand explosieven bij zich draagt , leun ik soms tegen hem aan om te voelen of hij iets zwaars onder zijn kleren heeft. Vreselijk , maar wel de realiteit.»
Gezien de terreur zou het niemand verbazen als de Jaffastraat leeg was. Verbazingwekkend is echter dat de straat evenals de rest van het centrum , ondanks alles , druk is. De mensen blijven komen , zij het minder dan vroeger.
In een aangrenzende winkelstraat speelt een Russische immigrant op zijn gitaar om wat bij te verdienen. Melancholische klanken verdrinken in het lawaai van het verkeer. De melodie klinkt bekend. Langzaam dringt het door : «It's a wonderful , wonderful world».
Dit is het laatste deel van een tweeluik. De eerste aflevering verscheen in de krant van 8 februari
Een soldaat houdt de wacht boven een winkel in de Jaffastraat. Foto Reuters

TAIL :
Openbare orde ; Politiek en Staat ; Openbaar Bestuur

