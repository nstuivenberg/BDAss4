DOCUMENT : 138 of 158

PAPER : Algemeen Dagblad

DATE : February 4, 2002


BYLINE : DOOR ORKUN AKINCI EN OLOF VAN JOOLEN

SECTION : Binnenland ; Pg. 7

LENGTH : 589 words

DATELINE : Amsterdam

BODY :

HEADLINE : Amsterdam viert keurig Oranjefeest

Keurig , strak georganiseerd , gadegeslagen door een beperkt aantal mensen en zonder veel wanklanken. Het Oranjefeest aan de andere kant van de dranghekken was precies zoals het draaiboek voorschreef.
Een groter contrast is haast niet voor te stellen : het Centraal Station afgelopen Koninginnedag en zaterdag een half uur voordat Willem-Alexander en Maxima elkaar in de Beurs van Berlage het ja-woord geven. In plaats van traangas , waterkanonnen en briesende ME-paarden regeert nu de rust op CS. «Het is zelfs nog rustiger dan op een normale dag» , zegt een van de talloze agenten die door het station patrouilleren.
Boven zijn hoofd lossen halflege treinen bescheiden ladingen Oranjefans. Onder hen veel meisjes en opgewonden dames van middelbare leeftijd. Ze dragen oranje hoeden , boa's en strikken. Via een omweg gaat iedereen richting Damrak.
De inspanningen worden beloond , want wie een beetje rondkijkt , vindt zo een plek op de eerste rij en kan vervolgens de stoet hofauto's , koninklijke bus en minibusjes met hoge gasten voorbij zien rijden. «Daar is Beatrix , daar is Beatrix» , gilt een meisje naar haar vriend , alsof die de koningin nog nooit heeft gezien. Het mislukken van de wave is een minpuntje. Als het bruidspaar uiteindelijk passeert , klinkt een beschaafd applaus en dito gejuich. Enkele mensen scanderen «trouwen... trouwen» , een wijze raad aan een paar dat op het punt staat elkaar het jawoord te geven. Daarna stroomt het gebied leeg.
Een blok verderop gaat het leven zijn normale gang. In coffeeshop The Grasshopper aan de Nieuwe Zijds Voorburgwal blijkt uit niets dat even verderop Oranjegeschiedenis wordt geschreven. Een paar jonge Italianen kijken geinteresseerd in een doosje met wiet en steken vervolgens op. Vanuit een hoekje kijkt Engelsman John Smith wazig de zaak in. «Een huwelijk ? Daar heb ik iets over gehoord. Ik ga straks maar meefeesten. Bij ons zouden er trouwens zeker meer mensen op af komen.»
Een enkele corpsstudent staat na een nacht doordrinken wankel op de voeten met een blikje bier in zijn hand. Maar veel gekker wordt het niet. De kolkende feestvreugde van Koninginnedag is ver te zoeken. Na Koninginnenacht is het Spui altijd groen van de blikjes Heineken. Nu domineren de wit kanten kappen van tientallen dames in Zeeuwse klederdracht.
Amsterdam krijgt waar het om vroeg. De gemeente riep mensen op zoveel mogelijk het huwelijk thuis via de televisie te kijken. Daar wordt netjes gevolg aan gegeven.
Alleen tijdens de balkonscene is het op de Dam druk. Er wordt gezellig gezongen en gelachen als de balkondeur open en dicht gaat zonder dat er iemand naar buiten komt. Zodra Willem-Alexander en Maxima verschijnen , roept de menigte dat ze moeten zoenen , zoenen. Met een paar welgemikte kussen weten de twee een volksoproer te voorkomen.
«Ja , ik zou het allemaal kunnen zien als die grote neger zijn kroon even afzet» , moppert een kleine jongen met een enorm afrokapsel. Om toch nog wat te zien springt hij op en neer op het bordes van winkelcentrum Magna Plaza. Pardon , Maxima Plaza. Maar mopperen over het slechte zicht door mensen met hoofddeksels en oranje krukjes is zo'n beetje de enige wanklank die langs de route valt te horen.
Na afloop waaiert de bescheiden massa van de Dam uit over de stad. Voor een biertje op een vroeg terras of richting trein en metrostation , een van de weinige plekken zonder toezicht. Opvallend veel mensen stempelen netjes hun strippenkaart.

TAIL :
Koningshuizen ; Recht ; Politiek en Staat ; Staatsrecht ; Staatsvormen

