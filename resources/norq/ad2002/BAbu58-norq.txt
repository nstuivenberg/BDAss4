DOCUMENT : 58 of 94

PAPER : Algemeen Dagblad

DATE : February 6, 2002


SOURCE : Reuters

BYLINE : DPA , REUTERS

SECTION : Buitenland ; Pg. 6

LENGTH : 479 words

DATELINE : Lagos

BODY :

HEADLINE : Stammen bloedig slaags in Lagos ; Leger onderdrukt onlusten met harde hand

Bij de bloedige stammenstrijd in de buitenwijken van de Nigeriaanse stad Lagos zijn de afgelopen vier dagen honderd doden gevallen. Volgens het Rode Kruis zijn 430 mensen in het ziekenhuis opgenomen.
Politie en leger trachtten gisteren hardhandig de orde te herstellen in de wijk Mushin , waar Hausa's en Yoruba's elkaar met pijl en boog , messen en machetes te lijf waren gegaan en huizen in brand hadden gestoken. Volgens ooggetuigen zijn vele inwoners van Mushin door relbeluste jongeren levend verbrand. In de met lijken bedekte straten hing een weerzinwekkende geur van verbrand vlees. Veel huizen werden in brand gestoken of geplunderd.
Om de situatie onder controle te krijgen trok het leger gisteren met groot machtsvertoon de wijk binnen. Soldaten trapten deuren in om inwoners te arresteren die werden verdacht van deelname aan de gewelddadigheden. Verdachten moesten op hun knieen zitten en werden onder bedreiging van een vuurwapen ondervraagd.
De meeste Nigerianen vluchtten uit de wijk , maar keerden toen het wat rustiger was geworden terug om hun bezittingen op te halen. Ze kregen van militairen het bevel onmiddellijk weer te vertrekken. Zo'n 3000 mensen ontvluchtten het vervallen district en zochten een onderkomen in een tijdelijk kamp , aldus het Rode Kruis. Ook in andere delen van het Westafrikaanse land was het leger in staat van paraatheid gebracht. Militairen betrokken posten in de noordelijke stad Kano , waar de afgelopen jaren vaker bloedige religieuze en etnische conflicten zijn uitgebroken.
In Lagos zijn vooral de islamitische Hausa's slachtoffer geworden van het geweld. Door het optreden van de Yoruba-meerderheid werden zij gedwongen huis en haard te verlaten. De autoriteiten vrezen dat moslims in het noorden nu wraak zullen nemen.
Bestuurders in Lagos hebben het vermoeden uitgesproken dat de rellen zijn geregisseerd om de militairen terug aan de macht te krijgen. De hevige stammenstrijd volgt op een onopgehelderde explosie in een munitiedepot van het leger waarbij 1000 doden vielen. «Als je kijkt naar de volgorde van de gebeurtenissen hoef je geen genie te zijn om te concluderen dat er een structuur en bedoeling achter zit» , zei een woordvoerder van het Ministerie van Informatie. «Deze gebeurtenissen lijken opgezet te zijn om een atmosfeer te creeren van instabiliteit en om wellicht militaire avonturiers gelegenheid te geven om te handelen.»
De regering heeft een onderzoek ingesteld naar de oorzaak van de ramp met het munitiedepot. De explosie vernielde een legerplaats en veel woningen in het stadsdeel Ikeja. De meeste slachtoffers verdronken of werden vertrapt toen een op de vlucht geslagen menigte hen voortdreef.
Kaart : Rellen Nigeria Algemeen Dagblad 060202 / MJ
Infographic : De grootste etnische groepen

TAIL :
Binnenlandse politiek ; Binnenlandse politieke onrust ; Politiek en Staat

