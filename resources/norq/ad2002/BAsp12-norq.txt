DOCUMENT : 12 of 254

PAPER : Algemeen Dagblad

DATE : February 9, 2002


BYLINE : VAN EEN ONZER VERSLAGGEVERS

SECTION : Sport ; Pg. 33

LENGTH : 528 words

DATELINE : Rotterdam

BODY :

HEADLINE : Verstappen verwacht snelle terugkeer

Jos Verstappen verwacht een snelle rentree in de Formule 1. De Limburgse coureur , die donderdag door zijn renstal Arrows werd ontslagen , zei dat gisteren op zijn website.
«Ik ga ervan uit dat ik dit seizoen nog rijd. En dat kan wel eens sneller zijn dan iedereen wellicht denkt» , aldus de 29-jarige Verstappen. Hij baseert die veronderstelling op «zijn gevoel». «Als er iets gebeurt in de Formule 1, weet ik heel zeker dat ik dan een van de serieuze gegadigden ben om een stoeltje over te nemen.»
Verstappens optimisme is ook gestoeld op de contacten die hij de voorbije winter heeft gehad met een aantal collega-coureurs. De Fin Mika Salo van Toyota maakte zich onlangs in een vraaggesprek sterk voor zijn komst. De twee waren in 1997 teamgenoten bij Tyrrell. Verstappen : «Contacten hebben we met elk team en het is geen geheim dat Salo gecharmeerd is van mijn rijderskwaliteiten en ervaring. Ik kan uitstekend met hem opschieten.»
Ook wereldkampioen Michael Schumacher ( Ferrari ) stak Verstappen deze winter de helpende hand toe. De twee vrienden waren in december in Noorwegen op vakantie , waar ook Ferrari-baas Jean Todt langskwam. Schumacher informeerde of Verstappen eventueel beschikbaar was als testrijder. De Nederlander hield dat toen af omdat hij een contract had met Arrows. «Ik ben een goede vriend van Michael , we gaan met elkaar op vakantie , reizen vaak met elkaar naar races , maar uiteindelijk bepaalt het management van Ferrari wie een testplekje krijgt binnen het team» , aldus Verstappen op zijn website , die de voorbije dagen ruim 140.000 bezoekers trok.
Een dag na zijn smadelijke ontslag is Verstappen nog altijd niet over de teleurstelling heen. De verslagenheid bij Nederlands beste coureur is groot. Zeker ook omdat hij dacht op goede voet te staan met teambaas Tom Walkinshaw van Arrows.
«In januari hebben mijn vrouw Sophie en ik nog bij Walkinshaw gelogeerd. We zijn gaan jagen en hebben goede gesprekken gehad. Zoals vrienden met elkaar omgaan , begrijp je ? Ik dacht dat we een goede band met elkaar hadden. En dan word je zo aan de kant gezet. Ik moest het nieuws ook nog vernemen via de internetsite van Arrows. Pas later belde Walkinshaw zelf. Het was een gesprekje van hooguit tien seconden. Het enige dat hij zei was dat hij een andere keuze gemaakt had. Zonder verdere uitleg. Dat is toch haast niet te geloven ? »
Verstappen wil in het interview niet al te veel zeggen over de juridische stappen die zijn managers en advocaten momenteel voorbereiden. Er doen verhalen de ronde dat hij een afkoopsom zou kunnen eisen van anderhalf miljoen dollar. «Dat laat ik nu liever maar aan mijn advocaten over , maar ik denk dat de hele Formule 1-wereld benieuwd is hoe deze zaak juridisch wordt opgelost. Mijn schadepost is , voorzichtig uitgedrukt , in elk geval zeer aanzienlijk. In juni werd mijn contract verlengd. Daarom kwamen andere teams ook niet meer met aanbiedingen , want je ligt vast. Je kunt dan niet meer onderhandelen. Maar wanneer je vlak voor het begin van het seizoen op straat wordt geknikkerd , heb je ook geen gelegenheid je toekomst veilig te stellen.»

TAIL :
Autosport ; Sport ; Gemotoriseerde Sporten

