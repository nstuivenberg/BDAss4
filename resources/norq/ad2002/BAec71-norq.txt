DOCUMENT : 71 of 119

PAPER : Algemeen Dagblad

DATE : February 6, 2002


BYLINE : VAN ONZE CORRESPONDENT

SECTION : Economie ; Pg. 23

LENGTH : 333 words

DATELINE : Brussel

BODY :

HEADLINE : Verbod op paarse diesel voorlopig afgewend

De Europese Commissie dreigt met een verbod op «paarse diesel» , de goedkope brandstof voor Nederlandse vrachtwagens. Minister Zalm ( Financien ) heeft een beslissing daarover met een noodgreep weten uit te stellen.
Europees commissaris De Palacio ( Transport ) vindt de lagere accijnzen op vrachtwagendiesel ongeoorloofd. «Paarse diesel» , zoals de goedkopere brandstof is gaan heten , is volgens haar verkapte overheidssteun voor de Nederlandse transportsector. Vrachtwagenchauffeurs krijgen dit jaar 1 eurocent korting per liter diesel , als compensatie voor een algemene accijnsverhoging in 1997.
Zalm wist een officieel voorstel van de commissie om deze regeling te verbieden echter te blokkeren. Samen met collega's uit Frankrijk en Italie , waar de overheid ook korting geeft op de accijnzen voor vrachtwagenbrandstof , trok hij eergisteren aan de noodrem. Per brief vroegen de drie ministers hun collega's uit andere lidstaten de goedkope diesel te tolereren en zo de Europese commissie buiten spel te zetten.
Binnen drie maanden moeten de 15 EU-ministers een definitief besluit nemen.
Tot die tijd mag Europees commissaris De Palacio de paarse diesel niet verbieden. Nederlandse , Franse en Italiaanse vrachtwagenchauffeurs blijven voorlopig goedkoper tanken. Dat komt vooral de Franse regering goed uit , die met de verkiezingen in het vizier liever geen blokkades van kwade vrachtwagenchauffeurs ziet. Zalm gaat ervan uit dat zijn collega-ministers in de EU uiteindelijk beslissen dat de goedkopere diesel wel door de beugel kan. De afgelopen jaren hebben ze er ook al mee ingestemd , juist op advies van de Europese Commissie. Dat die nu van mening is veranderd , maakt volgens Zalm geen verschil.
Als Zalm bot vangt , kan de Commissie het verbod doordrijven en wacht Nederland mogelijk een fikse terugvordering.

TAIL :
Overheidssteun ; Brandstoffen ; Belastingheffing ; Vrachtvervoer ; Verkeer en Vervoer ; Economie ; Nationale Economie ; Overheidsfinancien ; Energievoorziening

