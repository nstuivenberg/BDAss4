DOCUMENT : 19 of 52

PAPER : Algemeen Dagblad

DATE : February 8, 2002


BYLINE : DOOR CARL MUREAU

SECTION : Voorpagina ; Pg. 1

LENGTH : 982 words

DATELINE : Rotterdam

BODY :

HEADLINE : Zeeuw zag alle 192 landen ; «Waar je ook komt , overal wonen mensen zoals jij en ik»

Ies Goedbloed ( 45 ) uit Middelburg keerde deze week terug uit Somalie. Daarmee maakte hij zijn stempelkaart vol : alle 192 landen van de wereld bracht hij een bezoek.
Een prachtig pand aan de Dam in Middelburg is zijn thuis. Vier eeuwen oud , immens groot , met uitzicht op een gracht vol bootjes. Waarom gaat iemand die zo'n huis bewoont eigenlijk nog op reis ? Eventjes malen de hersenen in Goedbloeds gebruinde hoofd. Dan klinkt het oprecht : «Omdat ik nieuwsgierig ben.»
Zijn honger naar kennis heeft hij nooit kunnen stillen. De afgelopen 26 jaar was Ies Goedbloed zo'n 13 jaar op reis. Waar die reislust vandaan komt ? Niet van zijn vader of moeder. «Ik kom uit een hardwerkend middenstandsgezin» , vertelt hij. «Als kind las ik altijd al boeken over het buitenland. Aardrijkskunde en geschiedenis waren mijn favoriete vakken op school. Toen ik 19 jaar was , ben ik op bezoek gegaan bij een familie in Zuid-Afrika. Alles wat ik daar zag , herkende ik. Toen dacht ik : He , al dat moois uit die boeken bestaat echt.»
Een Zwitserse lifter die over land Zuid-Afrika had bereikt , maakte hem duidelijk dat je met weinig geld al die landen nog kon opzoeken ook. Terug in Nederland zag hij op het Damrak de aanbieding om voor 325 gulden per bus (!) naar New Delhi te reizen. «Ik heb meteen een ticket gekocht. Die bus vertrok elke dinsdag bij het oude Ajax-stadion.»
Het reisvirus sloeg definitief toe. De eerste jaren ging hij steeds alleen van huis op weg naar verre oorden. Later werd Maty uit Westkapelle zijn vrouw en reisgenoot. Samen hebben ze , zoals het een goed christelijk gezin betaamt , vijf kinderen. De oudste , dochter Elzy , zag 21 jaar geleden het levenslicht in Nieuw-Zeeland. «Wij hadden daar tijdelijk werk , ik op een kippenboerderij en Maty in een kleine lingeriefabriek.»
Om zijn eigen reizen te kunnen bekostigen en om anderen te laten meegenieten , richtte Goedbloed in 1983 zijn eigen reisbureau op : Avanta.
Vervolg op pagina 5
Van alle landen thuis
Goedbloed is van alle landen thuis
Vervolg van pagina 1
Wereldreiziger
Met kleine groepjes trekt hij lowbudget de hele wereld rond , zoals hij dat zelf altijd gewend was , ver weg van het massatoerisme. «Het is niet zo dat ik per se van de gebaande paden weg wil. Natuurlijk bezoek ik ook de piramides als we in Egypte zijn» , vertelt Goedbloed. «Maar neem nou Gambia. Daar heb je de duurste hotels en toeristen gaan daar heerlijk in hun blootje liggen zonnen op het strand , waar ze zich laten bedienen door islamitisch personeel. Om op die manier het westen te etaleren , sprak me indertijd al niet aan en nu nog veel minder.»
Wie ver reist , kan veel verhalen. Zo ook Ies Goedbloed. Vorig jaar gaf hij een bundeltje reisverhalen uit met anekdotes over een viking in Niger , speurwerk in de DDR en een vrolijke piloot boven de Salomonseilanden. Thuis in Middelburg vertelt hij honderduit. Over die Franse Senegalees , die de Europese stress had verruild voor een leven als kok aan een relaxed Afrikaanse strand. Over die Colombiaanse koffieplukker , die ook graag de wereld zou bereizen , maar dat nooit zal kunnen omdat wij hier zo weinig betalen voor de koffie. En over die aardige mensen in Somalie , het land dat doelwit dreigt te worden van Amerika's oorlog tegen het terrorisme. «Waar je ook komt , in Irak , Afghanistan of welke terroristenstaat dan ook , overal wonen mensen zoals jij en ik. Daar zitten slechten tussen en ook hele goeien.»
Thuis op het toilet hangt een wereldkaart , waarop Goedbloed al zijn reizen netjes heeft bijgehouden. De afgelegde routes zijn met stift ingetekend. In chronologische volgorde staan alle bezochte landen genummerd. Op 1 staat Nederland , nummer 100 was Rwanda , 192 dus Somalie.
Hoe kan de Zeeuwse beroepsreiziger nu bewijzen dat hij overal ook echt is geweest ? Hij haalt zijn stapel paspoorten te voorschijn. Dertien extra dikke exemplaren zitten tjokvol stempels. «Kijk ze maar in.» Waterdicht bewijs is dat niet. Bovendien : twee paspoorten raakte hij onderweg kwijt door diefstal. «In de meeste landen was ik niet alleen. Je kunt het allemaal natrekken.»
Dat zou dagen kosten. Omdat Goedbloed een gelovig man is , die volgens de Tien Geboden niet mag liegen , vertrouwen we hem op zijn woord. Voor zover valt na te gaan , is Goedbloed de meest bereisde man van de Benelux. Een Vlaardingse aardrijkskundeleraar haalde in 1994 het Guinness Book of Records met een totaal van 180 landen. Wellicht lopen elders op de wereld nog grotere globetrotters rond. Een Duitse fietser meldt in elk geval op zijn website dat hij in 1995 het lijstje van 192 landen had voltooid.
Zeker is dat Goedbloed behoort tot een select gezelschap. Was het een obsessie om die lijst van 192 helemaal vol te maken ? «Als je dat negatief bedoelt , is het antwoord nee. Het werd op een gegeven moment wel een doel , ja. Maar als er een land is waarvoor ik geen belangstelling zou hebben , dan was ik daar niet naartoe gegaan.»
Het kleine jongetje dat de hele wereld verkende via zijn boeken , heeft die aardbol nu zelf bereisd. Over twee weken pakt Goedbloed zijn koffers weer , dan gaat hij met 12 mensen ruim vier weken naar Nieuw-Zeeland en Fiji. En op 20 mei ontstaat er een nieuw reisdoel. De lijst van 192 landen groeit dan met een nieuwe staat : Oost-Timor wordt op die dag onafhankelijk. «Als er een land is waarin ik geinteresseerd ben , is het Oost-Timor wel. Ze zijn door de hele wereld in de steek gelaten toen Indonesie het eiland bezette in 1974. Daarna zijn ze heel dapper gaan vechten , nu worden ze onafhankelijk en ik hoop echt dat het goed gaat.»
Dus gaat hij erheen. Uit nieuwsgierigheid. En misschien ook wel een beetje vanwege dat lijstje , van 193.
Ies Goedbloed heeft na 26 jaar reizen 13 dikke volgestempelde paspoorten. Twee raakte hij onderweg kwijt , door diefstal.
FOTO ARIE KIEVIT
( Pagina 5 )

TAIL :
Reizen ; Recreatie en Vrijetijdsbesteding

