DOCUMENT : 38 of 119

PAPER : Algemeen Dagblad

DATE : February 8, 2002


BYLINE : DOOR TON KRUIJT

SECTION : Economie ; Pg. 23

LENGTH : 397 words

DATELINE : Anrhem

BODY :

HEADLINE : Megasuper als troefkaart in dans om de portemonnee

Wim Pin ( 70 ) en zijn vrouw Doortje ( 69 ) zullen ze niet vaak in de megasuper Albert Heijn XL in Arnhem vinden. «De prijzen zijn behoorlijk hoog. Ik heb hier genoeg keus uit andere winkels : C1000, Super de Boer en Aldi. Als je niet op een honderdje hoeft te kijken , dan kun je hier wel naar binnenstappen» , zegt Pin.
Het paar kijkt wel met interesse naar het openingsspektakel rond de eerste megasuper van Albert Heijn , die gisteren zijn deuren opende in het Arnhemse winkelcentrum Kronenburg. De super is ruim driemaal zo groot als de gemiddelde AH-winkel. Nog 49 XL-supers komen er aan.
Dick Boer , de hoogste baas van Albert Heijn , is bekend met de kritiek op de hogere prijzen , maar kan daar geen verandering aankondigen. «We hebben nu eenmaal niet gekozen voor een formule met de laagste prijzen , maar voor een wisselend aanbod.»
Zijn opdracht : een groter marktaandeel. Boer ziet wel kans om in die opdracht te slagen met de nieuwe winkels. «Je kunt met deze winkels en een beter aanbod in de bestaande andere winkels je aandeel in de markt laten groeien. Dat lukt ook.» Cijfers geeft hij niet , maar vorig jaar bleek dat AH een fractie van procenten aan marktaandeel had ingeleverd. Maar door de verbouwing van alle 700 Albert Heijns tijdens de operatie pitstop in juli vorig jaar , werd de omslag geforceerd.
Met pitstop zijn lessen geleerd waar de megasuper van profiteert. Zo werd toen al te voorvarend geschrapt in het het productenpakket. 1500 Artikelen zouden verdwijnen. De teller bleef steken bij 1200. Boer : «Klanten misten producten. Die zijn soms teruggehaald , andere zaken kwamen erbij. We zien nu dat AH een steeds groter deel van het geld in de portemonnee naar zich toe haalt.»
De nieuwe winkel speelt daar een rol in. Kenmerken van de winkel : 30.000 artikelen met daarin veel vers , een internetcafe , een juice-bar en 6000 artikelen die niets met een supermarkt te maken hebben , maar alles met huishoudelektronica , keukenartikelen , spelletjescomputers voor kinderen , goedlopende cd's en boeken en elektronische snufjes. Wie de barcode van een cd langs een scanner haalt , kan meteen de nummers beluisteren. Gemikt wordt op populaire cd's.
De populairste , van «het huwelijk» , is echter niet te vinden. Een bedremmelde AH-manager : «Tja , daar konden we niet bijtijds de hand op leggen.»

TAIL :
Detailhandel ; Economie ; Bedrijfstakken ; Handel

