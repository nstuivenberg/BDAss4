DOCUMENT : 135 of 254

PAPER : Algemeen Dagblad

DATE : February 6, 2002


BYLINE : DOOR HANS KLIPPUS

SECTION : sport ; Pg. 19

LENGTH : 841 words

DATELINE : Salt Lake City

BODY :

HEADLINE : «Integriteit sport in geding» ; Oud-schaatser Koss wil strijd tegen doping aanscherpen

Johann Olav Koss weet dat er mensen in Nederland zijn die beweren dat hij in zijn zeer succesvolle schaatscarriere doping heeft gebruikt. «Dat krijg je nou van al die grote dopingzaken in de sport» , zegt de drievoudig Olympisch kampioen van 1994. «Iedereen die een goede prestatie levert , is meteen verdacht.»
Daarom vindt de Noor dat de strijd tegen doping moet worden verscherpt. «De toppers moeten een voor een opstaan en zeggen : ik ben schoon en ik wil dat jij en jij ook schoon bent. De integriteit van de sport staat op het spel. Het is wel onze sport. Of je nou wordt gepakt of niet , het is respectloos als je doping gebruikt. Ik ben er trouwens van overtuigd dat iedere gebruiker uiteindelijk wordt gepakt.»
Koss neemt deze week in Salt Lake City afscheid van het IOC. Zijn tijd in het hoogste sportorgaan ter wereld is om. Hij zou dan ook uit het hoofdbestuur van WADA , het internationale anti-dopingbureau , moeten stappen , maar voorzitter Dick Pound heeft hem gevraagd nog even te blijven zitten. De Canadees ziet ook dat Koss erg betrokken is bij de kwestie.
De suggestie doping maar vrij te geven doet Koss bijna uit elkaar klappen van verontwaardiging. «Hou eens op , zeg ! Sport kan niet zonder duidelijke regels. Dat leren wij met Olympic Aid ( Koss is de voorzitter van deze hulporganisatie , red. ) de kinderen ook. Je hebt regels nodig. Als je een stel kinderen een bal geeft , maar je laat alles vrij , dan houden ze na tien minuten op. Dan is het niet leuk , dan wordt het een rommel.»
Koss is feller dan ooit. «Neem Ian Thorpe. Dat is de schoonste sporter ter wereld , een fantastisch talent , een groot zwemmer. Toch wordt ook hij beschuldigd van doping. Dat is echt belachelijk ! » Wanneer hij is gekalmeerd , haalt Koss zijn schouders op. «Dat ze in Nederland zeggen dat ik vroeger doping heb gebruikt , is niet mijn probleem. Ik weet wat ik heb bereikt en hoe ik dat heb gedaan. Daar ben ik trots op.»
Koss zegt altijd heel voorzichtig te zijn geweest met wat hij innam. «Soms wat vitamine C , meer niet.» Hij begrijpt de sporters niet die voedingssupplementen gebruiken. «Je weet niet wat er precies inzit. Waarom dan zo'n risico nemen ? Dat is dom. Een sporter kan zonder supplementen ook tot grote prestaties komen. Dat heb ik bewezen. Een gezond dieet moet genoeg zijn.» Hij wijst er op dat zich uitgerekend in Utah , de staat waarin Salt Lake ligt , de grootste markt op het gebied van voedingssupplementen bevindt. «Het is hier big business.»
Koss vindt dat het absoluut geen excuus mag zijn als een sporter supplementen heeft gebruikt die vervuild waren. Dan had hij ze gewoon niet moeten nemen , is zijn duidelijke standpunt. Daarom ergert hij zich er ook aan dat topvoetballers als De Boer , Davids en Stam met een paar maanden straf wegkomen. «Waarom zouden voor hun andere regels gelden ? De sanctie voor doping is minstens twee jaar. Als er een schaatser wordt gepakt , krijgt hij die straf ook.»
Mogelijk is Koss te uitgesproken voor het IOC. Hij stelde zich kandidaat als atletenvertegenwoordiger in het hoofdbestuur , maar was in de verkiezing kansloos. Polsstokhoogspringer Sergei Boebka werd gekozen , ofschoon hij in zijn carriere nooit op een interessante uitspraak viel te betrappen. «Daar geef ik geen commentaar op» , zegt Koss met een glimlach.
«Boebka is als zomersporter bekender dan ik. Toch had ik wel wat meer stemmen verwacht. Ik kreeg er maar negen ( van de ruim 90 IOC-leden , red. ) en daarvan was er nog een van mezelf bij.» De Noor gist naar de reden. «Misschien ben ik te idealistisch. Ik kan niet politiek denken.»
Koss had best nog langer in het IOC willen zitten. Hij vindt dat hij in de afgelopen twee jaar zijn stem best heeft kunnen laten horen. Net zoals dat met de Nederlandse kroonprins het geval was , stelt Koss. Hij zegt bij het IOC onder de indruk van Willem-Alexander te zijn geraakt. «Hij is erg betrokken en is ondanks zijn beperkingen duidelijk in zijn mening. Dat vind ik erg goed.»
De oude rivaal van de Nederlandse schaatsers was afgelopen zaterdag geinviteerd voor het huwelijk van zijn IOC-collega met Maxima , maar moest wegens drukke werkzaamheden verstek laten gaan. «Ik was vereerd. Voor het huwelijk van de Noorse kroonprins was ik laatst niet uitgenodigd» , vertelt Koss.
Hij heeft het in Salt Lake druk met zijn werkzaamheden voor Olympic Aid - Koss hoopt 5 miljoen dollar op te halen voor de projecten voor de jeugd. Desondanks zal hij ook bij het schaatsen op de tribune zitten. Koss verwacht tijdens het Olympische toernooi minstens vijf wereldrecords. «Het wordt genieten» , voorspelt hij. «Dit is een fantastische baan.»
Toch zal de voormalig kampioen zelf niet de schaatsen onderbinden voor een paar rondjes op de Olympic Oval. Geen tijd , is zijn excuus. «En ik ga mezelf natuurlijk niet in verlegenheid brengen.» Hij staat tegenwoordig alleen nog op het ijs om met zijn zoontje te ijshockeyen in Toronto.
Johann Olav Koss tijdens een anti-rookcampagne. «Sport kan niet zonder duidelijke regels.» FOTO EPA

TAIL :
Sport en lichaam ; Sport

