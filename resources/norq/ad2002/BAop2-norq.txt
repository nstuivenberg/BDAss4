DOCUMENT : 13 of 40

PAPER : Algemeen Dagblad

DATE : February 8, 2002


SECTION : Trefpunt ; Pg. 9

LENGTH : 414 words

BODY :

HEADLINE : Duisenbergs succes

Het moment waarop Wim Duisenberg zijn vertrek als president van de Europese
Centrale Bank ( ECB ) aankondigt , is subliem gekozen. Hij maakt daarmee op een
door hem gekozen tijdstip abrupt een einde aan alle speculaties , die al een tijd
gaande zijn maar de komende tijd ongetwijfeld in hevigheid zouden zijn
toegenomen. En tegelijk houdt hij het roer van de ECB nog geruime tijd in
handen , zodat de continuiteit voorlopig is gewaarborgd.

Het persoonlijke motief dat Duisenberg voor zijn besluit aanvoert , maakt het
aannemelijk dat hij niet is gezwicht voor politieke druk om eerder op te stappen
dan aan het eind van zijn achtjarige periode. Frankrijk en diens president
Chirac hebben steeds de indruk gewekt dat Duisenberg al na vier jaar plaats zou
maken voor een Fransman. Met deze gang van zaken logenstraft Duisenberg ook dat
daarover afspraken zouden zijn gemaakt.

Als eerste president van de ECB , die ook al nauw bij de oprichting van de
bank betrokken was , komt Duisenberg de verdienste toe dat hij de toon heeft
gezet voor de onafhankelijkheid van dit belangrijke instituut. Hij heeft voluit
bewezen dat hij destijds inderdaad de juiste kandidaat voor deze vooraanstaande
functie was. Met zijn stoicijnse houding weerstond hij met het grootste gemak
ook de kritiek die de afgelopen jaren uit enkele Europese lidstaten opklonk.

Onder het bewind van Duisenberg is ook de invoering van de euro , sinds 1
januari de gemeenschappelijke munt van de meeste landen van de Europese Unie ,
een groot succes geworden. Dat kan niet alleen op zijn conto worden geschreven ,
maar als ECB-president heeft hij er wel een belangrijk aandeel in gehad. Dat de
euro terrein heeft moeten prijsgeven aan de dollar kan Duisenberg daarentegen
niet worden aangerekend ; dat heeft veel meer te maken met een gebrek aan
concurrentiekracht van met name de Duitse economie.

In die zin is het werk van de Nederlander in Frankfurt nog niet voltooid.
Het oplopende begrotingstekort bij de oosterburen is een punt van zorg dat om
ingrijpende maatregelen vraagt , maar de ECB behoort daarop behoedzaam en op een
a-politieke manier te reageren. Prudentie die tegelijk niets aan duidelijkheid
te wensen overlaat , is een centrale bankier met de staat van dienst van
Duisenberg wel toevertrouwd.

De vraag is natuurlijk wie hem medio volgend jaar zal opvolgen. Het gevecht
daarover zal nu achter de schermen in volle hevigheid losbarsten.


TAIL :
Bank- en verzekeringswezen ; Economie ; Bedrijfstakken

