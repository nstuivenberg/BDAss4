DOCUMENT : 36 of 94

PAPER : Algemeen Dagblad

DATE : February 8, 2002


BYLINE : DOOR ONZE CORRESPONDENT JOOP MEIJERS

SECTION : Buitenland ; Pg. 6

LENGTH : 599 words

DATELINE : Jeruzalem

BODY :

HEADLINE : Door de Jaffastraat loopt niemand voor zijn plezier

De Jaffastraat , ooit de drukste ader van West-Jeruzalem , is de gevaarlijkste straat van de wereld geworden.
De gezichten van de voetgangers in de Jaffastraat staan grimmig en hun pas is versneld. Voor hun plezier komen ze er niet , maar werk of school laat hun geen keuze. Onbekommerd rondslenteren op een zonnige dag is er niet meer bij , evenmin als ontspannen een terrasje pikken. Na de aanslagen waarbij bijna 100 doden vielen , is «Rehov Jaffo» , zoals de gevaarlijke hoofdstraat van West-Jeruzalem in het Hebreeuws heet , een weg die velen liever mijden.
Wie het bloedspoor dat de Palestijnse terreur hier heeft achtergelaten even dreigt te vergeten , wordt door de massale aanwezigheid van de politie snel naar de realiteit teruggebracht. Op de kruispunten , in de deuropeningen van winkels en op de weg wemelt het van de grenspolitie in groene uniformen. Legerjeeps , militairen op motoren en politieauto's voeren patrouilles uit. Op de daken liggen scherpschutters. Een ieder die ook maar een enigszins verdachte indruk maakt , moet zijn identiteitspapieren laten zien. Op het Zionplein staat een grote witte politieauto , uitgerust met geavanceerde apparatuur om tassen door te lichten.
Op een halve kilometer van het Zionplein ligt pizzeria Sbarro , symbool van de verwoesting die in deze straat is aangericht. Binnen hangt een «eeuwig lichtje» aan de muur , ter nagedachtenis aan het personeel en de klanten die hier afgelopen augustus om het leven kwamen door de bom van een Palestijnse zelfmoordenaar.
De zaak is volledig gerenoveerd ; behalve het herdenkingslichtje herinnert niets meer aan de aanslag. Maar voor de werknemers die de aanslag hebben overleefd , kan het nooit meer hetzelfde worden.
Op het gezicht van bedrijfsleider Ronen Hirbawi zit een litteken van de wond die hij die dag opliep. Hij lijdt aan een gebrek aan concentratie en met zijn innerlijke rust is het gedaan. «Ik kijk constant naar buiten en ik ben aldoor bang dat er weer iets gebeurt. Ik moet mijn personeel en mezelf voortdurend kalmeren» , aldus Hirbawi.
Eind januari werd de Jaffastraat opnieuw getroffen door twee aanslagen , beiden vlakbij Sbarro. Het personeel van de pizzeria raakte opnieuw getraumatiseerd en vroeg ziekteverlof. Hirbawi moest een nieuwe staf optrommelen.
Sinds het uitbreken van de intifada gaat het slecht met het restaurant ; de klandizie nam met zo'n 50 procent af. Maar na de aanslag zijn de bezoekers helemaal massaal weggebleven. De enige klanten die Sbarro nog heeft zijn bankemployees of winkelpersoneel uit de buurt , die een snelle lunch komen halen. Hirbawi : «Ze haasten zich de winkel in , bestellen iets , happen het weg en rennen weer naar buiten.»
Diana Jisraeli heeft een feestartikelenwinkel tegenover Sbarro. Haar zaak isgespaard gebleven bij de aanslagen , maar ze heeft doodsangsten uitgestaan en voelt zich niet meer veilig. Ook bij Diana blijven de klanten weg. Binnenkort is het Poeriem , het joodse carnaval , waarbij veel mensen zich verkleden. Aan een touwtje hangen maskers van Osama bin Laden broederlijk naast die van de voormalige Israelische premier Netanyahu , maar Diana denkt niet dat ze er veel zal verkopen : «Wie zich verkleedt als Bin Laden loopt het risico in elkaar te worden geslagen.»
De straat staat onder voortdurende observatie.
Achter het raam van de bus kijkt een vrouw fronsend naar de beschadigde winkels.
Een zwaar bewapende politieman houdt de wacht bij de Jaffastraat.
Foto's AP

TAIL :
Binnenlandse politiek ; Terrorisme ; Binnenlandse politieke onrust ; Politiek en Staat ; Binnenlandse Politieke Onrust

