DOCUMENT : 32 of 52

PAPER : Algemeen Dagblad

DATE : February 6, 2002


BYLINE : DOOR LUCAS GOOSSENS EN JAAP JANSEN

SECTION : Voorpagina ; Pg. 1

LENGTH : 396 words

DATELINE : Den Haag

BODY :

HEADLINE : Marokko keihard aangepakt ; Minister Vermeend wil kinderbijslag stopzetten

Het kabinet werkt aan verregaande maatregelen om Marokko te dwingen mee te werken aan controles op bijstandsfraude. Om te beginnen willen minister Vermeend ( Sociale Zaken ) en diens staatssecretaris Hoogervorst geen kinderbijslag meer naar dat land overmaken voor kinderen die na 1 april worden geboren. Later volgen mogelijk strengere stappen.
Nederland wil in Marokko kunnen controleren of bijstandsgerechtigden daar huizen of land bezitten. In dat geval hebben ze meestal geen recht op een uitkering. Sociale diensten verdenken enkele tientallen mensen ervan dat ze op deze manier fraude plegen.
De Marokkaanse regering bevestigde vorige week per brief niet te willen meewerken aan controles waarbij Nederlandse ambtenaren het kadaster kunnen bezoeken , wat Vermeend en Hoogervorst eisen. De twee landen ruzien er al bijna een jaar over.
Volgens Vermeend en Hoogervorst is het juridisch mogelijk in nieuwe gevallen geen kinderbijslag meer uit te betalen aan mensen met kinderen in Marokko. Als dit drukmiddel niet werkt , overwegen ze kinderbijslag ook voor andere kinderen in Marokko stop te zetten. Nederland betaalt jaarlijks kinderbijslag voor ongeveer 12.000 kinderen die in Marokko wonen.
Ook de WAO en nabestaandenuitkeringen komen mogelijk ter discussie. Dat zou 2600 arbeidsongeschikten en 1200 weduwen treffen , die zijn terugverhuisd naar hun vaderland.
Het is nog niet duidelijk of het kabinet instemt met de maatregelen. Premier Kok zei in de zomer dat het een «verkeerde stap» zou zijn de uitkering stop te zetten van «mensen die daar gewoon recht op hebben».
Ook minister Van Aartsen ( Buitenlandse Zaken ) stelde zich steeds terughoudend op. Hij vond dat Sociale Zaken het conflict had verergerd door meteen al dreigementen te uiten. Bovendien wilde Van Aartsen de relatie met Marokko zo min mogelijk vertroebelen. Hij kampt nog met het probleem van Nederlandse gedetineerden in Marokkaanse gevangen.
Van Aartsen stuurde voormalig topdiplomaat Henri Wijnaendts naar Marokko , maar ook hij kreeg nul op het rekest. Naar verwachting zal de ministerraad vrijdag nog geen besluit nemen over maatregelen tegen Marokko , want Van Aartsen vergadert die dag in Spanje met zijn Europese collega's.

TAIL :
Buitenlandse betrekkingen ; Sociale zekerheid ; Minderheden ; Maatschappij ; Bevolking ; Economie ; Sociale Economie ; Politiek en Staat

