DOCUMENT : 37 of 94

PAPER : Algemeen Dagblad

DATE : February 7, 2002


BYLINE : HANS VAN VESSEM

SECTION : Buitenland ; Pg. 6

LENGTH : 399 words

BODY :

HEADLINE : J.E. Arink-van der Wal

Fractievoorzitter van het CDA in de gemeenteraad van Zwolle , die de oplossing heeft gevonden voor een overlast gevend «homobosje».
Briljant ! U maakt van een schiereiland gewoon een eiland. Probleem opgelost.
«Nou , rond het bosje liggen een paar bijna droge greppels , die zouden verbreed moeten worden met meer water erin en aan een kant moet een hek komen , want het water moet wel bereikbaar blijven voor het waterschap en vissers en duikers. Zo maak je met een simpele ingreep het bosje voor anderen - niet alleen homo's gebruiken het bosje voor hun seksuele activiteiten - onbereikbaar.»
Wat is er loos met het bosje ?
«Het ligt langs de A28, aan een parallelweg. Aan de andere kant ligt een grote plas. Het is , samen met de aangrenzende parkeerplaats , erg in trek voor het verrichten van homoseksuele activiteiten. Er lopen geregeld tientallen mensen rond. Wandelaars , fietsers en bussen met schoolkinderen worden zo geconfronteerd met een wel heel vervelend beeld. Vooral nu er zo weinig blaadjes aan de bomen zitten. En aan de overkant van de plas ligt een weg met bebouwing , waarvan de bewoners veel overlast hebben van de mensen die hier aan hun gerief willen komen.»
Waar moeten de homo's dan naartoe ?
«Dat is niet ons probleem. Je kunt je afvragen of je wel zover moet gaan dat je alles maar moet gedogen. Daarbij komt dat de meeste »gebruikers« niet uit Zwolle komen , maar uit de wijde omtrek. Dat is vastgesteld bij een kentekenonderzoek.»
Een kentekenonderzoek ?
«Ja , dat heeft de politie in opdracht van de gemeente gedaan. Die keer dat mijn collega en ik op onderzoek uitgingen , was het slecht weer , maar er stonden toch zes auto's op de parkeerplaats die met lichtsignalen onze aandacht probeerden te trekken.»
Lichtsignalen ? Wat voor lichtsignalen ?
«Dat weet ik niet , ik ken hun codes niet. Maar ze stonden naar ons te knipperen.»
Hoe nu verder ?
«We hebben al een paar keer om oplossingen gevraagd , maar kregen steeds geen afdoende antwoord. Op 25 februari moet in de raad de knoop maar eens worden doorgehakt.»
En wat vinden de Zwolse homo's van uw plan ?
«We hebben nog geen enkel tegengeluid gekregen , maar we hebben ook alleen maar gesproken met de mensen die er last van hebben.»

TAIL :
Homoseksualiteit ; Gemeentebestuur ; Recht ; Politiek en Staat ; Staatsrecht ; Gemeenten ; Maatschappij ; Sociaal Cultureel ; Seksualiteit

