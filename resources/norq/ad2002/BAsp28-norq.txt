DOCUMENT : 28 of 254

PAPER : Algemeen Dagblad

DATE : February 9, 2002


SECTION : Sport ; Pg. 34

LENGTH : 282 words

DATELINE : Enschede

BODY :

HEADLINE : Twente opgelucht langs Den Bosch

FC Twente heeft via een ruime thuiszege ( 4-0 ) op FC Den Bosch afstand genomen van de onderste plaatsen van de eredivisie. De bekerhouder voorkwam met de verdiende maar geflatteerde overwinning dat de druk op trainer Van 't Schip en spelers verder zou toenemen.
De trouwe maar fanatieke aanhang van de Tukkers vierde de zege uitzinnig. De wave ging door het stadion en de spelers van de thuisclub werden tot ver na het laatste fluitsignaal van scheidsrechter Buiting toegejuicht. De stadionspeaker deed er een schepje bovenop en kroonde niet een speler als man van de wedstrijd. Hij riep alle voetballers tot matchwinner uit.
Aan alles was tijdens het duel met FC Den Bosch te zien dat FC Twente de laatste weken onder grote druk had gestaan. De ploeg van trainer Van 't Schip bewoog zich zenuwachtig over het veld. Lachwekkend was om te zien hoe Heubach en Cairo in de beginfase tegelijkertijd een hoekschop probeerden te nemen. Heubach vanaf rechts , Cairo aan de linkerkant.
Zelfs de snelle openingstreffer van Van der Leegte kon de onrust in het spel van de thuisclub niet wegnemen. De middenvelder passeerde doelman Mampaey al in de vierde minuut met een fraai afstandschot.
Twee beslissingen van Buiting voorkwamen dat de druk op de thuisclub nog groter werd. Eerst verzuimde hij FC Den Bosch een strafschop te geven nadat Pothuizen aanvaller De Freitas had gevloerd en even later stuurde hij Michels van de bezoekers van het veld.
Met een mannetje meer kon FC Twente na rust afstand nemen. Doelpunten van Van der Doelen ( 57 ) , Van der Leegte ( 71 ) en Pothuizen ( 76 ) zorgden dat de rust bij FC Twente in elk geval voor even weer is weergekeerd.

TAIL :
Voetbal ; Sport

