DOCUMENT : 6 of 119

PAPER : Algemeen Dagblad

DATE : February 9, 2002


BYLINE : DOOR ANGELA BEKKERS

SECTION : Economie ; Pg. 39

LENGTH : 584 words

DATELINE : Den Haag

BODY :

HEADLINE : Europa en de VS tonen veerkracht

Het was Europa , en nog wel Duitsland , dat deze week eens positief in het nieuws kwam op de financiele markten. Verreweg het allerbeste bericht in maanden over de Duitse economie werd gisteren bekend.
De industriele productie in Duitsland steeg in de maand december met 1,9 procent ten opzichte van de voorgaande maand. De productie van consumentengoederen zoals wasmachines en meubels steeg spectaculair met 3,9 procent. Dit was in bijna een half jaar niet voorgekomen.
Het suggereert dat Duitsland , de grootste economie in de eurozone , aan het herstellen is van z'n dip. «Dit is een heel sterk groeicijfer» , zegt econoom Elwin de Groot van Fortis Bank. «Het lijkt alsof Duitsland het ergste heeft gehad. Dit geeft aan dat Europa , in navolging van de VS , weerbaarder is dan we eerst dachten. De EU volgt het voorzichtige herstel in Amerika.»
Eerder deze week was het slechte nieuws over de oosterburen nog overstelpend. Niet gecorrigeerd voor seizoensinvloeden blijkt het aantal werklozen in januari te zijn opgelopen tot 4,29 miljoen.
Dat zijn er 326.400 meer dan in december. Hierbij moet de kanttekening worden gemaakt dat het cijfer enigszins wordt vervuild door de invloed van het winterseizoen.
Door het slechte weer zijn verschillende bouwprojecten in Duitsland stil komen te liggen. In deze sector wordt veel gebruik van tijdelijke arbeidskrachten die dan zonder werk komen te zitten.
Nog meer Europees nieuws , met een Duits en een Nederlands accent , kwam van Wim Duisenberg. Hij kondigde donderdag aan op 9 juli 2003, op zijn 68ste verjaardag , de Europese Centrale Bank ( ECB ) als president te zullen verlaten. Mits er een waardig opvolger , waar alle Europese regeringsleiders het over eens zijn , voor de struise Fries klaarstaat. Anders wil Duisenberg nog wel even de honneurs in Frankfurt waarnemen. De Fransen zetten zich schrap dat zij de volgende ECB-voorman kunnen leveren.
De valutamarkten reageerden niet negatief op het nieuws. Op donderdag bleef de koers van de euro nagenoeg ongewijzigd , gisteren steeg die bijna een halve dollarcent. De Europese munteenheid noteert nu $0,8735. «Het is goed dat de financiele markten de kennis hebben wanneer Duisenberg vertrekt. Dan weten ze waar ze aan toe zijn» , aldus een analist in Frankfurt.
De economische berichten van de andere kant van de Atlantische Oceaan waren ook positief. De voorraden van de Amerikaanse groothandel hebben in december hun laagste peil in twee jaar bereikt.Dit betekent dat er flink wordt verkocht aan de detailhandel en producenten weer aan de slag moeten om de voorraden aan te vullen.
Dit versterkt de mening die overheerst bij economen , analisten en Alan Greenspan , voorzitter van het stelsel van Amerikaanse centrale banken ( Fed ): de bodem van de economische malaise in de VS is in zicht en tekenen van herstel zijn aanwezig.
Een knap staaltje veerkracht was het Amerikaanse cijfer over de arbeidsproductiviteitsstijging in de afgelopen maanden : meer dan 3 procent. In Nederland ligt de groei van de arbeidsproductiviteit rond de 1 procent. In de VS is een massa mensen ontslagen , maar de productiviteit is er niet minder op geworden.
Met andere woorden : hetzelfde werk wordt met minder mensen gedaan. Het jongste Amerikaanse cijfer getuigt van een sterke economie en een flexibele arbeidsmarkt.
Het is dit soort cijfers waardoor de financiele markten denken dat het wel snel goed zal komen met de «stars and stripes».

TAIL :
Financiele markten ; Economie ; Financien

