DOCUMENT : 17 of 40

PAPER : Algemeen Dagblad

DATE : February 7, 2002


BYLINE : DOOR BEN DROSTE

SECTION : Trefpunt ; Pg. 8

LENGTH : 723 words

BODY :

HEADLINE : Meedoen aan JSF is consequent

Het kabinet beslist waarschijnlijk morgen over het meedoen aan de
ontwikkeling van de gedoodverfde opvolger van de F-16. Meedoen is volgens velen
het logische gevolg van een koopmansredenering.

Afgelopen week woonde ik in Londen een internationale conferentie bij over
de militaire luchtvaart. Opmerkelijk was hoe vaak de Nederlandse
defensieorganisatie en in dit geval de Koninklijke luchtmacht als lichtend
voorbeeld werden genoemd.

Gezien de grote defensieorder die bij de vervanging van de F-16 nu eenmaal
in het vooruitzicht ligt , lijkt dat niet opmerkelijk. Toch is het dat wel omdat
Nederland nauwelijks bij deze conferentie vertegenwoordigd was en er ook geen
publiciteit werd nagestreefd.

Wat is er dan aan de hand dat Nederland met zijn luchtmacht zoveel lof
krijgt toegezwaaid ? Dit is het gevolg van het consequent streven naar de beste
standaard qua materieel , training en organisatie. Dat maakt het mogelijk dat
Nederlandse F-16's tijdens het Kosovo-conflict aan complexe opdrachten konden
voldoen zonder onnodige schade aan te richten. Tot veler verrassing - soms ook
van de insiders - leverde dat een ongekend hoge effectiviteit op.

Waarom het nu om gaat is niet een verder verbeterde F-16 maar om een geheel
op de toekomstige behoefte afgestemd concept. Een systeem dat weliswaar goed
moet kunnen vliegen maar dat voor alles wordt gekenmerkt door intelligente
subsystemen waarmee zeer snel informatie kan worden verzameld , verspreid ,
verwerkt om vervolgens met grote precisie en zekerheid bij dag en nacht te
kunnen worden ingezet.

De F-16, een van 1972 daterend ontwerp , kan deze ingrijpende
moderniseringsslag niet meer aan. Temidden van de moderne en voorzienbare
informatieplatformen van satellieten tot en met onbemande vliegtuigen zullen de
komende decennia vooral daarop afgestemde en ontworpen vliegtuigen een rol van
betekenis spelen. Het is om die reden dat de JSF zulke goede papieren heeft.

Zoals overigens ook in Londen bleek is de rol van het bemande vliegtuig nog
een lang leven beschoren. Het duidelijkste bewijs hiervoor is dat degenen die in
feite de wereldstandaard leiden , de Amerikanen , bijna 3000 JSF's zullen
bestellen en dat de marktprognose het dubbele oplevert.

Maar dit geeft nog geen antwoord op de vraag waarom nu in het
ontwikkelingsprogramma van de JSF moet worden gestapt. Zoals ook door
FNV-voorzitter Lodewijk de Waal en werkgeversman Jacques Schraven wordt betoogd ,
is dat het gevolg van een heldere koopmansredenering : als Nederland toch haar
F-16's vervangt en daar 5 tot 6 miljard euro aan uitgeeft , moet zij daar ook
economisch van profiteren.

Waar het om gaat is dat de keten van universiteiten , onderzoeksinstituten en
bedrijven gezamenlijk met vernieuwende producten en diensten komen die
vervolgens ook buiten de vliegtuigbouw toepassing kunnen krijgen. De lijst van
bedrijven en instituten die kansrijke voorstellen voor het mee ontwerpen en
bouwen van de JSF hebben ontwikkeld en waarop de fabrikanten hun
principe-akkoord van 8 tot 10 miljard dollar baseren , levert hiervoor het
bewijs.

Deze verplichtingen worden niet lichtvaardig aangegaan. Ook zijn de
aantallen vliegtuigen die als Nederlandse behoefte worden genoemd niet zo
indrukwekkend dat de fabrikanten het uit commercieel oogpunt niet zonder
Nederland zouden kunnen stellen. Het belang dat aan de Nederlandse deelname
wordt gehecht is gebaseerd op hetgeen wij inhoudelijk hebben bij te dragen. Dat
heeft naast de innovatieve bijdragen van instituten en bedrijven alles te maken
met het prestige dat de Koninklijke Luchtmacht internationaal heeft verworven.
Men rekent erop dat Nederland met slimme en doordachte oplossingen , waarmee het
de laatste jaren zoveel succes heeft geboekt , een rol zal vervullen bij het
verder operationaliseren van het JSF-concept.

Door te kiezen voor deelname aan het ontwikkelingstraject van de JSF , zet
Nederland het beleid door dat tot heden grote effectiviteit voor Defensie heeft
opgeleverd. Tegelijkertijd wordt hiermee het innovatiebeleid van de overheid
krachtig gestimuleerd.

B.A.C. Droste is voorzitter van het Nederlands Instituut voor
Vliegtuig-Ontwikkeling en Ruimtevaart , en oud-bevelhebber van de Koninklijke
Luchtmacht.


TAIL :
Luchtmacht ; Vliegtuigen ; Verkeer en Vervoer ; Luchtvaart ; Vrede en
Veiligheid ; Defensie ; Krijgsmacht

