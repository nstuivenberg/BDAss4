DOCUMENT : 106 of 158

PAPER : Algemeen Dagblad

DATE : February 5, 2002


BYLINE : DOOR OLOF VAN JOOLEN

SECTION : Binnenland ; Pg. 5

LENGTH : 352 words

DATELINE : Groningen

BODY :

HEADLINE : «Een fundamenteel verkeerde keuze»

Het lukt maar niet veroorzakers van dodelijke verkeersongevallen strenger te straffen.
Hoogleraar M. Otte van de Rijksuniversiteit Groningen legt uit waarom en denkt een oplossing te hebben.Zijn rechters te laks met straffen opleggen ?
«Nee , want vanuit juridisch oogpunt gezien handelen ze juist. Het gaat hier om een schuldmisdrijf. Dat zijn misdrijven die mensen plegen uit onvoorzichtigheid. Daar hoort een passende , lagere straf bij dan wanneer iemand iets opzettelijk doet.»
Maar wiens fout is het dan dat de straffen zo laag zijn ?
«Ik vind dat de wetgever een fundamenteel verkeerde keuze heeft gemaakt door dit soort verkeersmisdrijven als schuldmisdrijven aan te merken. Want volgens mij is in het verkeer in veel gevallen wel degelijk sprake van opzet. Iemand die te hard rijdt , het rode verkeerslicht negeert of onder invloed is , weet heel goed welk risico hij neemt en moet daar de consequenties van dragen. Alleen kan de rechter door de beperking van de wet daar nu geen goede inhoud aan geven.» Hoe kan het beter ?
«In mijn vorig jaar gehouden oratie heb ik gepleit voor uitbreiding van de Wegenverkeerswet met een aantal opzetmisdrijven waarop terecht een veel hogere straf wordt gesteld dan op schuldmisdrijven. Daarvan zou , denk ik , veel gebruik worden gemaakt. Als rechter zou ik in elk geval bij zeer ernstig verkeerswangedrag op grond daarvan minder moeite hebben om een langere gevangenisstraf in dit soort zaken op te leggen. Ik denk dat meer rechters er zo over denken.» 
En , hebben ze geluisterd in Den Haag ?
«Ik ben bang van niet. Ik weet dat er nu een aanpassing van de Wegenverkeerswet in aantocht is. Die ligt nu bij de Raad van State voor goedkeuring. Maar ook daar wordt niks gezegd over opzetmisdrijven. Daar verwacht ik dus geen verbetering van. Want je kunt wel maximaal negen jaar op iets zetten , als het niet snel kan worden opgelegd , reken je je als wetgever ten onrechte rijk. Want de straffen zullen niet hoger worden en veel burgers houden een gevoel van onbehagen.»

TAIL :
Verkeersdelicten ; Straffen ; Recht ; Justitie ; Criminaliteit ; Delicten

