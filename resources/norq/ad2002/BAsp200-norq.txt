DOCUMENT : 200 of 254

PAPER : Algemeen Dagblad

DATE : February 4, 2002


BYLINE : DOOR MAARTEN WIJFFELS

SECTION : Sport ; Pg. 17

LENGTH : 649 words

DATELINE : Tilburg

BODY :

HEADLINE : Stoelendans Ajax-spitsen ; Als Ibrahimovic faalt doet Machlas iets geniaals en andersom

Net nu het leek alsof de ene spits de strijd definitief had beslist , heeft de andere de discussie weer geopend. Met een prachtige kopbal loodste invaller Nikos Machlas Ajax gisteren in de slotfase langs Willem II ( 1-3 ) .
Kraaiend van plezier rende de Griek na zijn treffer terug naar eigen helft. Met zijn armen zwaaiend imiteerde hij een vliegtuig , het shirt met rugnummer 19 klemde secondenlang binnenstebuiten om zijn hoofd. In de dug-out volgde de gewisselde Zlatan Ibrahimovic de vreugdedans van zijn concurrent met gemengde gevoelens. Je zag het hem bijna denken : houdt het dan nooit op ?
Het is zo langzamerhand een running gag aan het worden bij Ajax. Net wanneer een van de twee centrumspitsen de dienstdoende trainer eindelijk heeft overtuigd van zijn kwaliteiten , doet zijn concurrent iets geniaals waardoor de strijd om een basisplaats toch weer open is.
De situatie was al zo onder Co Adriaanse. Hij werd af en toe tureluurs van de grilligheid die Machlas en Ibrahimovic in hun acties etaleren. Adriaanse begon het seizoen met de Griek als diepste spits , sprak al na een paar wedstrijden zijn vertrouwen uit in de acht jaar jongere Ibrahimovic , om tijdens en na diens langdurige schorsing toch weer te switchen naar de ex-Vitesse spits. Tussen het vele gewissel door probeerde Adriaanse beide aanvallers ook een paar keer - vruchteloos - naast elkaar in een twee-spitsensysteem.
Zijn opvolger Koeman gebruikte onlangs het trainingskamp in Portugal om tot een keus te komen. Hij gokt op Ibrahimovic. «En in principe is hij nog steeds mijn eerste optie» , sprak de Zaankanter na afloop van het boeiende en van Ajax-kant bij vlagen prima treffen in Tilburg. «In aanleg is Zlatan namelijk een kwalitatief veel betere spits dan Nikos. Alleen is Machlas voorlopig stukken beter voor het doel. En dat telt ook. Als de bal op de flank is zijn types als Machlas en Bombarda altijd in beweging , op zoek naar de juiste positie voor het doel. Zlatan daarentegen staat bij voorzetten altijd stil.»
Op talloze momenten bleek gisteren wat Koeman bedoelde. Alleen voor de pauze brak de sterk spelende Van der Meyde op rechts driemaal uit. In plaats van snel en slim positie te kiezen bij de eerste of tweede paal treuzelde de meegelopen Ibrahimovic zo opzichtig , dat de voorzet hem nooit kon bereiken.
Machlas daarentegen handelde bij zijn eerste balcontact direct zoals ras-aanvallers doen. Op een flankbal van opnieuw Van der Meyde kwam de spits in een flits voor zijn bewaker Van Nieuwstadt. Willem II-doelman De Vlieger keerde de inzet slechts met veel geluk.
Prangende vraag blijft of Ibrahimovic op termijn in staat is de benodigde omschakeling te maken. Nadat Adriaanses assistent Leo van Veen zijn tanden al eens stuk beet op de eigenzinnigheid van de Zweed , heeft Koeman zich als hoofdtrainer nu zelf met diens vormingsproces belast. Met veel praten , uitleggen en extra trainingen denkt hij Ibrahimovic de komende maanden op niveau te krijgen. «Je hoopt gewoon dat hij het op een gegeven moment oppikt» , zo liep Koeman gisteren wijselijk niet verder op de zaken vooruit. «Voor de ploeg is het denk ik nog steeds het beste als Zlatan speelt. Met hem kunnen we het veld langer maken en is er creativiteit aan de bal. Alleen moet het dus feller voor de goal. Nog te vaak komt Zlatan in situaties dat je denkt : douwen ze nu wat peper in zijn reet en het wordt wel een doelpunt.»
Willem II - Ajax
1-3
42. Ceesay 1-0 ( assist Landzaat ) , 60. Victoria ( e.d. ) 1-1, 90. Machlas 1-2 ( assist Van der Meyde ) , 90. Ikedia 1-3 ( assist Chivu ) .
53% Balbezit 47%
1 Schoten op doel (+ goals ) 9
4 Schoten naast/over doel 10
2 Corners 4
16 Gemaakte overtredingen 16
1 Buitenspel 2
7 Reddingen keeper 3
Beslissing

TAIL :
Vlak voor tijd maakt Ajacied Machlas de bevrijdende 2-1 tegen Willem II
Copyright Algemeen Dagblad 040202 / MB
Voetbal ; Sport

