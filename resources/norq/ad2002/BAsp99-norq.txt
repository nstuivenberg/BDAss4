DOCUMENT : 99 of 254

PAPER : Algemeen Dagblad

DATE : February 7, 2002


BYLINE : DOOR ROB HARTOG

SECTION : Sport ; Pg. 17

LENGTH : 574 words

DATELINE : Breda

BODY :

HEADLINE : NAC vecht tegen eigen ambities

NAC heeft na de winterstop nog geen wedstrijd gewonnen. Ook tegen het kwalitatief magere Sparta lukte dat niet. De Bredase ploeg kwam niet verder dan een teleurstellend gelijkspel ( 2-2 ) .
NAC verspeelde de dikverdiende winst in de allerlaatste seconde. Conteh knalde vanaf de elfmeterstip koelbloedig raak nadat doelman Babos invaller Boukhari onderuit had geschoffeld.
Voor NAC was Sparta een ideale tegentander om voor eigen publiek het zelfvertrouwen weer een beetje op te krikken. De Bredase ploeg bakte er na de winterstop nog maar weinig van : kansloze nederlagen tegen PSV en FC Groningen. NAC kelderde daardoor flink op de ranglijst. Een tegenvaller , omdat het gezelschap van trainer Henk ten Cate een serieuze kandidaat leek zich te mengen in de strijd om Europees voetbal.
Mentaal is NAC nog niet bestand tegen de druk te moeten presteren. Net als vorig seizoen verraste de ploeg afgelopen maanden vriend en vijand met frank en vrij voetbal. Dat is inmiddels verdwenen , zoals ook Ten Cate met tegenzin toegeeft. De ploeg heeft last van faalangst en jaagt te geforceerd op succes.
Dat bleek ook tegen Sparta. Kwalitatief was NAC ten minste twee klassen sterker dan de Rotterdammers , maar op het beslissende moment ging er te veel mis. Niet bepaald de verdienste van Sparta , waar de defensie opnieuw aan alle kanten rammelde. Maar zelfs nadat Bobson al snel na een levensgrote dekkingsfout in het hart van de verdediging 1-0 maakte , bleef NAC meer tegen de eigen ambities knokken dan tegen Sparta.
Rotterdamse weggevertjes werden daardoor niet benut. Cristiano , Hersi en Stewart verzuimden oog-in-oog met doelman Frank Kooiman het duel al vroegtijdig te beslissen. Het was tekenend voor de onmacht van de soms helemaal niet zo beroerd voetballende thuisclub.
Sparta kwam in het stuk nauwelijks voor. Coach Frank Rijkaard durfde het niet aan een plaats in te ruimen voor Boukhari. Het grillige Marokkaanse talent was nog maar net terug van de strijd om de Afrika Cup. Hij mocht pas in de slotfase opdraven. Een niet geheel onlogisch besluit van Rijkaard , maar het betekende wel dat Sparta weinig voetballend vermogen in de ploeg had.
Slechts de Deen Conteh deed zo nu en dan wat verrassends , maar de nieuwe aanwinst is nog onvoldoende geacclimatiseerd en geaccepteerd om zich al op te werpen als de grote leider.
Toch kwam Sparta 10 minuten voor rust volstrekt onverwacht op gelijke hoogte. Bij een van de schaarse tegenstoten bracht Blinker met een steekpass Sanou in stelling. De van Willem II overgenomen rechterspits ontdeed zich knap van twee man en passeerde de kansloze doelman Babos met een perfecte inzet.
De tweede helft was min of meer een kopie van de eerste. De thuisclub was op alle fronten veruit de betere ploeg. Kreeg kansen bij de vleet , maar faalde lange tijd steeds op het beslissende moment. Met name de anders zo trefzekere Stewart was zijn gevoel voor richting helemaal kwijt.
De belegering van het doel van Kooiman had ruim een kwartier voor tijd eindelijk succes , dankzij invaller Salmon , die hard en doeltreffend uithaalde. Ook daarna kreeg NAC nog volop mogelijkheden om te scoren , maar de aanvallers faalden collectief. Sparta profiteerde er in de slotseconde dankbaar van en snoepte daarmee onverwacht een kostbaar puntje weg uit Breda. Dat die meevaller tegen alle verhoudingen in was , deerde uiteraard niemand in het opgetogen Rotterdamse kamp.

TAIL :
Voetbal ; Sport

