DOCUMENT : 35 of 119

PAPER : Algemeen Dagblad

DATE : February 8, 2002


BYLINE : RIEN MEIJER

SECTION : Economie ; Pg. 23

LENGTH : 305 words

BODY :

HEADLINE : Philips vraagt incasseringsvermogen

Philips keert dit jaar terug in de zwarte cijfers , beloofde Gerard Kleisterlee gisteren. «Ik zou erg teleurgesteld zijn als dat niet zo is.» Voorlopig heeft Kleisterlee wel even genoeg teleurstellingen gehad. Het eerste jaar als Philips-president werd een rampjaar , resulterend in het hoogste verlies in de historie van het concern. En dan blijkt uit het gisteren gepresenteerde jaarverslag ook nog eens dat voorganger Cor Boonstra voor vier maandjes werk bijna net zoveel heeft verdiend als Kleisterlee in een heel jaar. Boonstra streek van januari tot en met april het lieve sommetje op van Euro 876.513, waarvan Euro 562.687 in de vorm van een bonus. Kleisterlee pakte Euro 970.295, waarvan Euro 248.520 als bonus. Hij verdiende zelfs minder dan zijn huidige ondergeschikten in Philips« Board of Management , Jan Hommen , Arthur van der Poel en de binnenkort afzwaaiende John Whybrow.
Helemaal schrijnend wordt het als we de optieregelingen erbij betrekken. Boonstra verzilverde begin dit jaar al een pakket opties ter waarde van Euro 6,5 miljoen. Financieel bestuurslid Hommen moet uiterlijk volgende week 480.000 opties uitoefenen , wat hem bij Philips» huidige aandelenkoers een slordige Euro 10 miljoen zou opleveren. Kleisterlee moest het doen met een pakketje van 27.200 opties , dat hem precies Euro 840.208 opleverde. Overigens zit er nog wel wat in het vat : voor de komende jaren kan hij in totaal 132.000 opties tegemoet zien , waarvan de laatste serie afloopt op 17 februari 2010. De uitoefenprijs loopt echter op tot Euro 42,24. Kleisterlee heeft dus nog precies 8 jaar en 9 dagen de tijd om de koers van het Philips-aandeel ten minste Euro 12,06 op te krikken. De Kumpenie vermoedt dat de overige aandeelhouders erg teleurgesteld zouden zijn als dat niet zo is.

TAIL :
Industrie ; Economie ; Bedrijfstakken

