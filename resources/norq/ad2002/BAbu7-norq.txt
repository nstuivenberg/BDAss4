DOCUMENT : 7 of 94

PAPER : Algemeen Dagblad

DATE : February 9, 2002


BYLINE : DOOR CARL STELLWEG

SECTION : Buitenland ; Pg. 6

LENGTH : 757 words

BODY :

HEADLINE : Het «kwade» Iran is weer helemaal terug

Het leek er op dat Iran en de VS naar elkaar toegroeiden in de oorlog tegen terreur. Maar Washington heeft alweer eieren voor zijn geld gekozen.
Wat hebben een bloedige Arabische dictatuur , een Perzische theocratie en een stalinistisch relict aan de andere kant van de aardbol gemeen ? Ze worden door George W. Bush in een adem genoemd als vijanden van de Verenigde Staten. Volgens hem vormen Irak , Iran en Noord-Korea een «as van het kwaad» waartegen de VS zich dient te wapenen.
Krasse taal , die niet alleen in het buitenland , maar ook in eigen kring met wrevel is ontvangen. Madeleine Albright bijvoorbeeld , minister van Buitenlandse Zaken onder Bill Clinton , ziet er de zin niet van in Irak , Iran en Noord-Korea op een hoop te vegen. En de criminoloog Stanley Fish stelt dat «we niet het gezicht van het kwaad hebben gezien , maar het gezicht van een vijand met een hele lijst van grieven , doelen en strategieen». Dat roept om een tegenstrategie die verder gaat dan het brandmerken of reduceren van die vijand tot een «kwaad» - aldus critici van de Amerikaanse president.
Bush houdt echter staande dat er «in de oorlog tegen terreur geen grijsgebieden zijn». Wat Irak en Noord-Korea betreft kan hij deze zienswijze makkelijk volhouden. De verhouding tussen de VS en deze staten is nu eenmaal puur slecht. Met Iran ligt het iets anders. Want dat is nu net een land dat zich in een grijs gebied tussen goed en kwaad bevindt. Althans , sinds de aanslagen van 11 september. De verontwaardigde reactie van Teheran op de woorden van Bush is begrijpelijk , gezien de lof die het eerder ontving voor zijn positieve bijdragen aan de oorlog tegen terreur.
De vorming van een Afghaanse interim-regering op de conferentie in Bonn zou niet mogelijk zijn geweest zonder de inspanningen van Iraanse diplomaten. Zij bewogen de Noordelijke Alliantie ertoe andere Afghaanse groeperingen in die regering te accepteren. Afghaanse leiders als Burnahuddin Rabbani en Ismail Khan , oude bondgenoten van Iran , kregen van Teheran te horen dat zij zich koest moesten houden. Bovendien zegde Iran , ondanks de slechte economische toestand waarin het verkeert , het onwaarschijnlijk hoge bedrag van 500 miljoen dollar toe voor de wederopbouw van Afghanistan.
Maar inmiddels is het «kwade» Iran helemaal terug. Zo probeert Teheran volgens Washington de Afghaanse interim-regering alweer te ondermijnen door wapens uit te delen onder commandanten die het gezag van interim-premier Karzai betwisten. Verder zou Iran betrokken zijn geweest bij de verscheping van wapens voor Palestijnen. Israel beweert dat Iran de radicaal-islamitische beweging Hezbollah raketten heeft gegeven waarmee Tel-Aviv kan worden bestookt. En ten slotte , maar die beschuldiging is niet nieuw : Iran is bezig met de ontwikkeling van chemisch , biologisch en nucleair oorlogstuig.
De eerste van deze aantijgingen doet absurd aan. Waarom zou Iran een regering willen destabiliseren die het net zelf in het zadel heeft geholpen ? Om dat te begrijpen , is inzicht vereist in de machtsstrijd tussen «conservatieven» en «hervormers» die de islamitische theocratie al jaren verscheurt. De hervormers maken de dienst uit op het Iraanse ministerie van Buitenlandse Zaken , en dat heeft zich op de conferentie in Bonn van zijn beste zijde laten zien. Dat was weer tot verdriet van de conservatieven , en die proberen nu te torpederen wat er in de voormalige Duitse hoofdstad is bereikt. De conservatieven voelen zich bovendien gebaat bij aanhoudend slechte verhoudingen met Washington. Daarmee wordt de hervormers , die de laatste jaren aandringen op een voorzichtige dialoog met de VS , de wind uit de zeilen genomen.
De Iran Press Service , een zichzelf als onafhankelijk omschrijvend persbureau op internet , beweert dat geestelijk leider Ali Khamenei , de voornaamste tegenstander van de gematigde president Khatami , leden van zijn Revolutionaire Garde en geheim agenten heeft gestuurd naar de westelijke provincie Herat in Afghanistan. Zij zouden daar gouverneur Ismail Khan «assisteren bij diens plannen de regering van Karzai te destabiliseren».
Het is niet te bewijzen , maar het zou kunnen. De Iraanse politieke werkelijkheid is nu eenmaal gecompliceerder dan het wereldbeeld van George Bush. Hoe dan ook lijkt Washington eieren voor zijn geld te hebben gekozen : een idylle met Iran is pas mogelijk als de hervormers daar de strijd definitief in hun voordeel hebben beslecht.

TAIL :
Buitenlandse betrekkingen ; Terrorisme ; Defensie ; Politiek en Staat ; Binnenlandse Politieke Onrust

