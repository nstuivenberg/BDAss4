DOCUMENT : 197 of 254

PAPER : Algemeen Dagblad

DATE : February 4, 2002


BYLINE : VAN EEN ONZER VERSLAGGEEFSTERS

SECTION : Sport ; Pg. 15

LENGTH : 410 words

DATELINE : Zolder

BODY :

HEADLINE : Belgen domineren , maar Groenendaal voelt zich de beste

Een volledig Belgische bezetting sierde het podium voor een uitzinnig Belgisch publiek op de WK veldrijden in Zolder. Mario de Clercq werd voor de derde keer in zijn loopbaan wereldkampioen door in de sprint zijn landgenoten Tom Vannoppen en Sven Nijs te verslaan.
Richard Groenendaal greep net naast de prijzen. Een slechte start en pech hielden hem af van een medaille. De oud-wereldkampioen reed desondanks juichend over de eindstreep. «Omdat ik voor mijn gevoel de beste was» , zei hij. Groenendaal had tijdens de koers geen last gehad van Belgische supporters , vertelde hij. De stemming was echter uiterst gespannen.
De Clercq nam zijn wereldtitel huilend in ontvangst. Met een trillende lip hoorde hij de BrabanConne aan. De emoties kwamen niet zozeer door het feit dat hij op 35-jarige leeftijd opnieuw wereldkampioen was geworden , in eigen land nog wel. «Het is deze week weer goed gekomen met mijn vader , met wie de laatste jaren in onenigheid heb geleefd» , verklaarde de Belg zijn geluk.
Nationaal kampioen Gerben de Knegt verzette veel werk en werd vijfde. Wim de Vos werd ondanks een gebroken vinger zevende. Camiel van den Bergh reed zich in de beginfase van de koers kapot in de kopploeg. Hij moest die inzet bekopen en gaf op. Maarten Nijland speelde geen rol van betekenis en werd 17de.
Bij de vrouwen hielpen de rood-wit-blauwe elastiekjes om haar vlechten en de oranje nagellak Daphny van den Brand niet. De FranCaise Laurence Leboucher was regerend kampioene Hanka Kupfernagel en de Nederlandse favoriete te slim af. «Ze was ineens weg en Kupfernagel was niet bij machte samen te werken om Leboucher terug te halen» , zei Van den Brand. Ze nam voor de derde keer genoegen met brons.
Het goud bij de beloften was wel voor Nederland. De 20-jarige Thijs Verhagen maakte een eind aan een reeks van vijf Belgische overwinningen bij de neo's. Hij versloeg in de sprint het Belgische talent Davy Commeyne. Verhagen hoopte met zijn verrassende wereldtitel zijn amateurcontract bij Rabobank te kunnen omzetten in een vast dienstverband. «Ik werk nu nog halve dagen als metselaar. Ik denk dat je daar op deze leeftijd niet slechter van wordt , maar natuurlijk wil ik het liefst een profcontract. Al mijn voorgangers hebben er al een op zak. Ik hoop dat ik hen mag volgen. Ik heb laten zien dat ik kan pieken op momenten dat het moet.»
Op pagina 22 : Belgie - Nederland : 3-0

TAIL :
Wielrennen ; Atletische- en Duursporten ; Sport

