DOCUMENT : 77 of 254

PAPER : Algemeen Dagblad

DATE : February 8, 2002


BYLINE : PAUL VAN DEN BOSCH

SECTION : Sport ; Pg. 18

LENGTH : 281 words

BODY :

HEADLINE : De Bob

Wie is vanavond de Bob , de bewust onbeschonken bestuurder ?
Simpel , kijk naar het bandje om zijn pols. Stap maar in bij de persoon met het zwarte bandje. Die heeft alleen ranja te drinken gekregen. Het Holland Heineken House in Salt Lake City kent de komende twee weken rangen en standen. Er zijn polsbandjes in vele kleuren. Zwart = de Bob. De ideale mens , naar de maatstaven van de Mormonen , de religieuze groepering die de staat Utah beheerst. Geen verslavende middelen in een gelovig lichaam. Wie een roze bandje draagt , is niet te benijden. Die persoon mag naar binnen , maar is nog geen 21 jaar. Een meerderjarige begeleider is vereist. Roze = ranja of cola. Liegen over de leeftijd heeft weinig zin. Wie het HHH , gevestigd op een golfbaan , wil betreden , moet een paspoort tonen. Zelfs de opa van Rintje. Dan is er nog de elite : elke dag een ander kleurtje om de pols. Die groep krijgt bier. Uit flesjes , met een alcoholpercentage van 5 in plaats van 3,5 - het spoelwater waartoe alle niet-Mormonen van Salt Lake City heel hun leven zijn veroordeeld. Maar ook hier geldt : met mate. We zijn in Utah. Het Nederlandse HHH-personeel is speciaal getraind in het beoordelen van klanten. Wie na een paar biertjes moeilijk uit zijn woorden komt , krijgt nog slechts cola. Lastig voor stotteraars of supporters met een jetlag die slaperig uit hun ogen kijken. De organisatie is echter aan handen en voeten gebonden. Bij ongelukken kan de politie namelijk ook de verstrekker van de alcohol vervolgen. De Bob , de bewust ongezellige bezoeker , wordt de populairste persoon in het HHH.

TAIL :
Dranken ; Verkeersdelicten ; Recht ; Criminaliteit ; Delicten ; Consumentenzaken ; Voeding

