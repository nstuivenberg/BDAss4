DOCUMENT : 13 of 158

PAPER : Algemeen Dagblad

DATE : February 9, 2002


BYLINE : VAN EEN ONZER VERSLAGGEEFSTERS

SECTION : Beurs binnenland ; Pg. 41

LENGTH : 332 words

DATELINE : New York

BODY :

HEADLINE : Indices eindelijk weer in de plus

Op de laatste handelsdag van deze week kon Wall Street de beleggers eindelijk eens verblijden met positieve resultaten. Gedurende de dag stonden de belangrijkste indices in de rode cijfers. Maar dankzij telecomaandelen en de financials eindigde de industriele Dow Jones-index ruim 1 procent in de plus en de brede Standard & Poor's 500-index 1,3 procent. De schermenbeurs Nasdaq ging met bijna 2 procent naar boven.
De Dow Jones steeg vooral doordat het computerbedrijf IBM ruim een procent erbij kreeg. Daarnaast bleven de twee zwaar geteisterde fondsen van de laatste weken , conglomeraat Tycon en telecombedrijf WorldCom in waarde stijgen. Ook financiele fondsen , zoals Citigroup , kregen er procenten bij.
Er waren weinig jaarcijfers , nog minder economische nieuwtjes en het Enron-drama kon gisteren ook niet voor opschudding zorgen omdat er geen verhoren waren in het Congres. Veel fondsen gingen in de middag omhoog , nadat koopjesjagers zich op de beursvloer hadden gemeld. Een krachtig herstel zit er volgens handelaren voorlopig niet in.
De fondsen daalden of stegen daarom vooral op aan- dan wel afraden van analisten. De financiele instelling J.P. Morgan verhoogde bijvoorbeeld het koopadvies van WorldCom , waardoor de beurskoers er bijna 9 procent bij kreeg. Ook het techbedrijf Sun Microsystems was in trek dankzij een positieve beoordeling door het financiele bureau Merrill Lynch. De beurskoers van Sun steeg met ruim 6,5 procent.
Onder de verliezers zaten de telecommer Cisco en chipmaker Intel. Honeywell ( besturingssystemen ) behoorde tot de grootste verliezers van de Dow Jones. Het aandeel verloor zo'n 3 procent.
Bedrijven die werken met asbest hadden het gisteren op Wall Street zwaar , nadat een onderdeel van Honeywell een schadeclaim van $53.5 miljoen aan zijn broek kreeg. «Als het geen Enron of Tyco is , dan is het wel asbest» , zei een manager van Circle T Partners. «Het is een driekoppig monster.»

TAIL :
Financiele markten ; Economie ; Financien

