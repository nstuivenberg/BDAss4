DOCUMENT : 168 of 254

PAPER : Algemeen Dagblad

DATE : February 5, 2002


BYLINE : DOOR PAUL VAN DEN BOSCH

SECTION : Sport ; Pg. 17

LENGTH : 1400 words

DATELINE : Salt Lake City

BODY :

HEADLINE : Duur feest voor sponsors ; Alleen Spaar Select pakt flink uit in Salt Lake City

Niets verleidelijker dan op de Olympische Spelen over geld praten. Amerikanen , de gastheren in Salt Lake City , zijn er verzot op. Nederlanders eveneens , maar dan wel het liefst met de gordijnen dicht.
De sportkoepel NOC * NSF , die op de Winterspelen de verantwoording draagt voor de Oranje-sporters , maakt echter geen geheim van de bonus die klaarligt voor medaillewinnaars. Het stelsel is gebaseerd op de verdeling in guldens : 60.000 ( goud ) , 40.000 ( zilver ) en 20.000 ( brons ) . Daar is met de schrikbarend hoge prijzen in de Amerikaanse stad toch een aardig rondje alcoholarm bier - het blijft de hoofdstad van de Mormonen - van te geven.
De bonus van NOC * NSF , een organisatie gefinancierd door overheid en sponsors , kan worden beschouwd als een beloning door het Nederlandse volk. Van u en van ons. Als dank voor bewezen Olympische diensten. Eremetaal op de Spelen , 's zomers of 's winters , straalt af op heel het land.
Maar bovenop die bijdrage keren sommige schaatssponsors een eigen bonus uit aan hun rondrijdende reclamezuilen. De 19de Winterspelen zijn de eerste waarin de Nederlandse schaatsers in een keur aan merkenploegen zijn ondergebracht. Vier jaar geleden , in het Japanse Nagano , gold Rintje Ritsma nog als de pionier die zich had afgekeerd van de schaatsbond en sponsor Aegon en in bad stapte bij prive-geldschieter Sanex.
In Salt Lake City waakt chef de mission Leo Visser over een gezamenlijke Nederlandse delegatie , maar de schaatsers komen van vijf verschillende merkenteams : Aegon ( van de twee KNSB-kernploegen ) , Spaar Select , TVM , DSB en zelfs het Friese bouwbedrijf Jorritsma dat pronkt met sprintster Wijsman.
TVM ( onder anderen Ritsma ) en Spaar Select ( Romme en Wennemars ) hanteren zelf ook het systeem van Olympische bonussen. Beide sponsors laten de hoogte van het bedrag in het midden. Van Ritsma is wel algemeen bekend dat hij een lager basissalaris heeft dan Romme en de DSB'ers Bos en Postma , maar dat de Fries dat bedrag flink kan opschroeven met goede prestaties.
DSB , het concern van de financiele tycoon Dirk Scheringa , keert geen bonus uit bij Olympisch succes. «De rijders verdienen bij ons al prima basissalarissen» , zegt woordvoerder Hans van Goor. «Bovendien hebben wij gemerkt dat de rijders ook extra worden gestimuleerd als wij de randvoorwaarden goed invullen , zoals een goede trainer aantrekken.»
De sponsor van de twee KNSB-kernploegen , Aegon , kiest voor een nog andere stimulans. Volgens directeur communicatie Jan Driessen stelt het verzekeringsconcern bewust geen premie ter beschikking. Het laat wel de ouders of twee andere familieleden van alle kernploegleden naar Amerika reizen , waar ze de races van hun kinderen of broers en zussen kunnen volgen. Driessen : «Ik denk dat de schaatsers dat zelfs leuker vinden dan een financiele bonus. Niet alleen is het voor de familie heel duur om zelf alles te bekostigen ; het is ook heel moeilijk om aan de juiste kaarten te komen.» De verwachting is dat de schaatsraces slechts door zo'n 700 Nederlandse supporters gevolgd zullen worden.
Een rondgang langs de geldschieters leert dat alleen Spaar Select commercieel uitpakt in Salt Lake City. Succesvolle werknemers en klanten worden in drie groepen naar Amerika gevlogen. Relatiemarketing , in vakjargon. Het contact met de eigen schaatsende reclamezuilen zal echter miniem zijn. «Ze zullen vanwege de veiligheid flink worden afgeschermd. En ik denk dat onze schaatsers er niet op zitten te wachten tijdens de stressvolle Olympische Spelen veel contact te hebben met onze zakelijke gasten» , zegt directeur Jan-Willem Van Dijk.
DSB en TVM sturen slechts eigen vertegenwoordigers om hun schaatsers in de staat Utah in de rondte te zien rijden. De argumenten : het is te ver weg , te duur ook en door de richtlijnen van IOC en NOC * NSF , die elk eigen sponsors hebben , zijn er weinig mogelijkheden voor relatiemarketing. Er komen andere evenementen die daarvoor beter geschikt zijn. Zo worden in maart nog de wereldkampioenschappen allround in Heerenveen gehouden. «Het is een stuk goedkoper daar gasten te ontvangen» , stelt Van Dijk. «Ik heb appartementen gehuurd in Salt Lake. De Spelen kosten ons echt een vermogen.»
Driessen kan hem precies vertellen hoeveel. «Per persoon 20.000 gulden en omdat wij vaak de partner van een gast ook inviteren 40.000 gulden per koppel. Zo'n kostenpost kan ik niet verkopen aan mijn raad van bestuur. Daarom laten we alleen de familieleden van de schaatsers overvliegen. Bovendien kunnen we in Erfurt of Heerenveen meer regelen voor onze gasten.»
«Wij zijn al geen bedrijf dat klanten naar het schaatsen meeneemt» , zegt DSB'er Hans van Goor. «En tijdens de Spelen adverteren we ook niet extra.» Patrick Wouters van den Oudenweijer , ploegmanager bij TVM : «Onze hoofdsponsor is een verzekeringsmaatschappij in de transportsector. Die hoeft niet aan Jan en alleman polissen te slijten. Dat scheelt. Tijdens een aantal wedstrijden worden klanten meegenomen. Salt Lake City paste niet in dat marketingbeleid.» Een TVM-woordvoerster meldt verder dat niet extra wordt geadverteerd , ook al strijdt boegbeeld Ritsma voor zijn laatste kans op Olympische goud.
Aegon en Spaar Select adverteren wel meer. Wie grondlegger Van Dijk van dat laatste bedrijf kwaad wil maken , zegt hardop dat zijn ploeg altijd al veel publiciteit genereert door grootspraak en rellerig gedrag. Dat beeld irriteert hem , zegt hij. «Ik hoor dat andere schaatsers ook vaak zeggen. Ik denk dat ze gefrustreerd zijn omdat ze zelf niet zo aan bod komen. Natuurlijk hebben wij best hoog van de toren geblazen. Maar in mijn ploeg lopen ook veel persoonlijkheden rond die blijkbaar interessante uitspraken doen.»
Vervolg op pagina 19
Kritiek op beleid NOC * NSF
Kritiek geldschieters op beleid NOC * NSF
Vervolg van pagina 17
Sponsors
Van Dijk doelt daarbij vooral op de toppers Romme , Thomas , Wennemars , Timmer en Thomas. Het financiele adviesbureau heeft die vijf ingezet voor een grootscheepse radiocampagne om het Spaar Select-blad BOB te promoten. Aandacht voor het bedrijf en aandacht voor de eigen schaatshelden - de attentiewaarde zal groot zijn. Zijn bedrijf adverteerde de afgelopen weken op de radio , niet op de televisie. Van Dijk , met een zucht : «Tv is onbetaalbaar. We stoppen nu al gigantisch veel geld in het schaatsen.» Dat bedrag heeft de 5 miljoen euro inmiddels overtroffen.
Verzekeraar Aegon zal de komende weken wel veelvuldig op televisie te zien zijn. Het bedrijf is dit jaar 25 jaar sponsor van de KNSB en die boodschap wordt in de reclamespots uitgedragen. Het concern afficheert zich als de weldoener van het gehele schaatsen. Na dit seizoen stopt het bedrijf met de eigen kernploegen en spendeert het alleen nog geld aan de bond.
Volgens de richtlijnen van sportkoepel NOC * NSF mogen de merkenploegen hun toprijders niet laten optreden in reclamespotjes tijdens de Winterspelen. Aegon heeft commercials gemaakt met echte schaatssupporters , van wie de meesten overigens de reis naar en het verblijf in Salt Lake City niet kunnen betalen.
Driessen plaatst een kritische kanttekening bij het commerciele beleid van NOC * NSF. «Ik heb het gevoel dat die Olympische organisatie zo langzamerhand te ver afdwaalt van de oorspronkelijke gedachte , het bevorderen van de sportieve verbroedering en het goed begeleiden van de Nederlandse ploeg. Het is een onderneming geworden die zo veel mogelijk inkomstenbronnen aanboort.»
Hij noemt de «samenwerking» tussen NOC * NSF en kledingbedrijf Odlo als voorbeeld. «Dat bedrijf investeert vier jaar veel geld in de ontwikkeling van schaatspakken die door de Nederlanders bij grote toernooien worden gedragen. Alleen voor de Winterspelen gaat NOC * NSF voor een hoog bedrag in zee met Nike. De sponsors van de schaatsploegen mogen vier jaar lang de rijders opleiden en onderhouden. Maar als de Spelen komen , mogen ze niet een tv-spotje met hun sponsor opnemen. Alles valt dan ineens onder NOC * NSF en zijn sponsors. Dat vind ik een buitengewoon kromme situatie.»
Geld en Spelen
Welk bedrag krijgen succesrijke Nederlanders in Salt Lake City van sportkoepel NOC * NSF voor hun medailles ?
Copyright 020202 Algemeen Dagblad / BD Bron : NOC * NSF , DPA
Nederlandse medailles
Medaille-oogst bij Winterspelen
Copyright Algemeen Dagblad 050202 Bron : ANP

TAIL :
Evenementen en manifestaties ; Sport ; Sponsoring ; Economie ; Bedrijfsleven ; Algemeen

