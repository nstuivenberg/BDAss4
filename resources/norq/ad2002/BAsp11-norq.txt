DOCUMENT : 11 of 254

PAPER : Algemeen Dagblad

DATE : February 9, 2002


BYLINE : DOOR FRANCIS GRONDHUIS

SECTION : Sport ; Pg. 33

LENGTH : 843 words

DATELINE : Metz

BODY :

HEADLINE : DC-team terug in realiteit ; Herhaling succesjaar 2001 lijkt erg ver weg

Eenmaal buiten de eigen landsgrenzen is het Davis Cup-team weer de middelmatige ploeg die het op basis van individuele rankings zou moeten zijn. Na de eerste dag in Metz zijn de Oranje-tennissers door bekerhouder Frankrijk op een achterstand van 2-0 gezet.
Edwin Kempes en Sjeng Schalken verloren hun enkelpartijen van respectievelijk Grosjean en Clement , de twee lichtvoetige achterneefjes van Speedy Gonzales.
Na de euforie van het afgelopen seizoen is de kans levensgroot dat het dit jaar na een ronde alweer voorbij is voor de tennissers. Er is vandaag en morgen een mirakel nodig om de Fransen alsnog te kloppen. Het onbehaaglijke gevoel dat de mannen van Tjerk Bogtstra op het gravel hebben , lijkt een stunt op voorhand onmogelijk te maken. Dat zou betekenen dat de ploeg zich in september via een promotie/degratie-wedstrijd moet zien te handhaven in de wereldgroep.
Vorig jaar beleefde het Oranje-team de mooiste serie uit de historie. Nooit eerder haalde een Nederlands tenniscollectief de halve finale van het 102 jaar oude landentoernooi. Op basis van teamspirit , beleving en , zeker niet onbelangrijk in de Davis Cup , het voordeel van een thuiswedstrijd. Drie wedstrijden op eigen bodem kon Oranje eigen keuzes maken , vooral qua ondergrond.
In Frankrijk dacht captain Guy Forget meteen aan gravel toen zijn equipe wederom Nederland lootte. En niet alleen omdat hij op de aanwezigheid van Richard Krajicek had gerekend. Ook de andere leden van Oranje voelen zich lekkerder op snellere banen. Frankrijk liet Escude buiten de ploeg , maar kan kiezen uit een grote varieteit aan topspelers. In Nederland doet alleen Schalken zo nu en dan opmerkelijke zaken op de ATP-toernooien. De spoeling achter hem is dun. Dat captain Tjerk Bogtstra een beroep deed op Edwin Kempes , 's werelds nummer 147, zegt genoeg.
«Grosjean en Clement waren kwalitatief erg goed. Toch heeft zowel Schalken als Kempes kansen gehad. We zijn niet van de baan geslagen , maar hebben vandaag wel aan het kortste eind getrokken» , oordeelde Bogtstra gisteravond.
Het verlies kon Kempes niet worden aangerekend. Het zou niet fair zijn te verwachten dat hij hetzelfde kunstje zou flikken als Raemon Sluiter vorig jaar deed. Kempes legde het in kwaliteit gewoon af tegen wereldtopper Sebastien Grosjean ( 7-5 7-6 6-2 ) . Schalken daarentegen was niet in goede doen. Zijn verloren vijfsetter tegen Arnaud Clement wisselde per punt van niveau , de slechte momenten overheersden : 7-5 2-6 6-7 6-4 6-2. Schalken vocht met zichzelf en het gravel. Clement leek een bijzaak.
Vijfsetters staan toch al niet op zijn visitekaartje. In zijn carriere won hij er vijf , maar gisteren verloor hij al zijn 11de. «Het was na de derde set een fysieke slag. Ik verloor veel druk en moest veel lopen. Lange rallys. Hij stuurde me van links naar rechts. Weer vier uur spelen met aan het einde niets. Ik heb nooit het niveau bereikt dat nodig is om Clement te verslaan.»
Of de slijtageslag consequenties heeft voor het dubbelspel van vandaag kon Schalken gisteravond nog niet aangeven. Hij had tijdens de partij spiergroepen belast die hij op andere baansoorten nooit gebruikt en voelde pijn in de hamstring van zijn rechterbeen. «Het is afwachten hoe ik morgen ( vandaag , red. ) uit mijn bed stap.» Bogtstra wilde gisteren niet zeggen wie eventueel zijn vervanger aan de zijde van Haarhuis zal zijn. Sluiter en Kempes zijn beide een optie.
Debutant Kempes manifesteerde zich gisteren twee sets lang als een Davis Cup-tennisser. Hij kon de rally aan en had meer power in zijn slagen , vooral zijn dominante forehand , dan de allrounder Grosjean. In de derde set tuimelde hij terug naar het peil van tennisser zonder top-100 status. De ziel en overtuiging waren uit zijn spel. «Het waren te veel teleurstellingen achter elkaar» , legde hij uit.
Kempes doelde op de tweede set waarin hij de vele kansen niet kon omarmen. Hij serveerde bij 5-3 voor de setwinst , maar verloor die game door drie keer een forehand ver uit te slaan. «Ik was te gericht op het winnen van de set , in plaats van punt voor punt te spelen.»
Op die punten openbaarde zich het verschil tussen de nummer 147 en 9 van de wereld. Met zijn keuze voor Kempes boven Sluiter hoopte Bogtstra dat diens onbekendheid en onbevangenheid voor een verrassing kon zorgen. De naam van Kempes bracht vage herinneringen bij Grosjean boven. Uit zijn challengertijd , zo'n vier jaar geleden. Het geheugen was verder totaal blanco.
Een jaar geleden pakte de gok van Bogtstra met Sluiter goed uit , met Kempes dit keer niet. Bogtstra had achteraf «absoluut geen spijt» van die keuze. «Ik sta er nog steeds achter. Kempes heeft twee sets laten zien dat hij tot een goed niveau in staat is. Dat zag ik in de training en ook in de wedstrijd. Hij was de enige die bijna gravel op zijn boterham at. Hij vindt het heerlijk spelen.»
Coach Tjerk Bogtstra ontfermt zich over Sjeng Schalken nadat die in vijf sets heeft verloren van Arnaud Clement. Op de achtergrond Raemon Sluiter.

TAIL :
Foto ANP/Toussaint Kluiters
Tennis ; Sport

