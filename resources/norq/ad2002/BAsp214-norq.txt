DOCUMENT : 214 of 254

PAPER : Algemeen Dagblad

DATE : February 4, 2002


BYLINE : DOOR NATASCHA KAYSER

SECTION : Sport ; Pg. 22

LENGTH : 1284 words

DATELINE : Zolder

BODY :

HEADLINE : Belgie-Nederland : 3-0 ; Rivalen trekken lange neus naar Richard Groenendaal

Het was een heuse Belgie-Nederland , de strijd van de mannen bij de WK veldrijden. De Belgen profiteerden in Zolder optimaal van het thuisvoordeel en vulden tot grote vreugde van de natie het complete podium. Maar een hecht blok vormen de Belgen niet. Ze hadden het geluk dat Oranje werd achtervolgd door pech.
Mario de Clercq is een nationale held. Twee wereldtitels had hij al op zak , maar geen van beide gaf meer voldoening dan de derde. Want wat is er mooier dan winnen op eigen terrein ? Met bovendien twee landgenoten naast je op het erepodium : Tom Vannoppen en Sven Nijs. Het feest was compleet , de Belgen trokken vol leedvermaak een lange neus naar de Nederlanders.
Een nationale ramp zou het zijn als een Belg niet zou winnen , riep de Belgische bondscoach Eric de Vlaeminck voorafgaand aan de wereldtitelstrijd. De Belgen gingen al uit van een zwart-geel-rood gekleurd podium. Een open Belgisch kampioenschap zou het worden.
Zo gek was die droom niet. De Belgen heersen in het veldrijden. Al het gehele seizoen wonnen ze bijna alles wat er te winnen viel. De enige van wie ze iets te vrezen hadden , was Richard Groenendaal. En van hem was bekend , dat hij geen superseizoen draaide. Maar een goed of een slecht seizoen , op de WK telt dat niet. Daar is de vorm van de dag doorslaggevend - en het geluk of de pech van het moment.
Groenendaal had pech. Al bij de start kreeg hij in de meute een trapper tegen zijn kuit , raakte zijn derailleur beschadigd en moest hij zich vanuit de 20ste positie naar voren dringen. «Dat was de kloterij» , foeterde Groenendaal. «Daar verloor ik de wedstrijd al. Door dat gedoe bij de start moest ik mezelf voortdurend terugknokken. En steeds wanneer ik kon aanpikken , brak het groepje weer. Ik had er rekening mee gehouden dat het een jojo-race zou worden , maar dat het zo dramatisch zou zijn , nee.»
De koude oorlog was weken geleden al begonnen. In de laatste dagen van het jaar kreeg Richard Groenendaal zo genoeg van het voortdurende schelden en zuigen van de Belgische supporters , dat hij reageerde met een ferme tik. Boegeroep van een fan van Tom Vannoppen deed hem ontploffen. De Belgen moeten Groenendaal niet , dat is al jaren zo. Door die breed uitgemeten klap haalde hij echter de woede van heel het land op z'n hals.
Hij gooide olie op het vuur door in het weekblad Humo te melden dat hij een knokploeg zou inzetten als het getreiter niet ophield. Zelfs al waren de uitspraken uit hun verband gerukt , dan nog was het niet handig van Groenendaal dergelijke zaken te suggereren. De Belgen reageerden gepikeerd : een aangevraagde materiaalcontrole , een klacht bij de wielrenunie UCI , ferme taal van de renners , hoon van de supporters - hij was op slag de meest gehate man in Belgie. Het boegeroep was oorverdovend.
De geruchten over wat er te gebeuren stond , gonsden rond het circuit van Zolder. Belgische supporters zouden golfballetjes bij zich hebben , die Groenendaal buitenspel moesten zetten. Ze zouden duwen en trekken om hem van zijn fiets te krijgen als hij te dicht langs de hekken manoeuvreerde. Een paraplu tussen zijn spaken was wel het minste wat hij kon verwachten.
«Wij waren er niet gerust op» , bekende Sven Nijs. «Elke keer als Groenendaal bij ons groepje kwam , vreesden wij dat er iets zou gebeuren. Maar het publiek was fantastisch. Mijn oren tuten nog , zo veel kabaal maakten de toeschouwers.»
De enige die zei last te hebben gehad van het publiek was de winnaar. «Op een moment dat ik van de fiets af moest , werd ik vastgehouden door twee man. Ik lag bijna ondersteboven» , vertelde De Clercq. «En dat waren Belgen. Daarvan ben ik zeker.»
De Belgen reden het gehele seizoen al zo sterk , dat er nooit sprake was van een blok tegen een gezamenlijke vijand ( Groenendaal ) . «Ik zal niet juichen als er een andere Belg wint» , zei titelverdediger Erwin Vervecken ( uitgevallen ) vooraf. «Ik rijd voor mezelf , om te winnen» , liet Bart Wellens ( 8ste ) weten. Voor elkaar rijden zat er niet in. Ondanks de waarschuwing van De Vlaeminck dat , als er een het in zijn hoofd zou halen het ploegbelang boven het landsbelang te stellen , hij er persoonlijk voor zou zorgen dat de betreffende renner zijn baan kwijtraakte. Het wordt Sven Nijs nog steeds kwalijk genomen dat hij twee jaar geleden in Sint Michielsgestel de benen stil hield ten gunste van Richard Groenendaal.
Dat het gisteren de Nederlander Wim de Vos was die zijn Spaar Select-ploegmaat Bart Wellens terug in de koers bracht - en geen Belg - zal De Vlaeminck over het hoofd hebben gezien. En dat Mario de Clercq en Tom Vannoppen als kamergenoten en Palmans-ploegmaats onderling afspraken hadden gemaakt om Sven Nijs ( Rabobank ) buitenspel te zetten als het erop aan kwam - ook daarvan repte niemand na afloop.
Het katten ging na afloop verder. Vannoppen haalde fel uit naar Vervecken. «Ik was alleen weg en had zeker en vast gewonnen als ik niet door een Belg was teruggehaald.» Cynisch : «Het is spijtig voor Vervecken dat hij zijn ketting eraf reed.» De Clercq trok van leer tegen een aantal voormalige Belgische kampioenen. Onder anderen Paul Herijgers en Roger De Vlaeminck hadden vooraf kritiek op de Belgische ploeg. De Clercq werd een onsportieve profiteur genoemd , Sven Nijs zou geen ruggengraat hebben.
«Het is schandalig dat zoiets gebeurt» , fulmineerde De Clercq. «Herijgers weet niet waarover hij praat. Hij heeft twee jaar aan de top gereden , ik al zeven jaar. En De Vlaeminck moet ook zijn mond houden. Wij zouden te veel geld verdienen en er te weinig voor doen. Kom nou toch ! Waar zijn ze mee bezig ? Verdeling zaaien ? Zodra die mannen stoppen met koersen , roepen ze ineens ongefundeerde dingen. Ze moeten zwijgen. Ik ben blij dat ik mijn gelijk heb bewezen door hier te winnen.»
Nee , vrienden van elkaar zijn de Belgen niet. Groenendaal hoopte daarvan te kunnen profiteren. Als de Belgen elkaar kapot zouden rijden , voor het eigen gewin zouden gaan , dan had hij een kans.
«Als ik geen pech had gehad , had ik zeker voor de winst meegereden. Er had meer ingezeten dan de vierde plaats. Ik reed het sterkste van allemaal» , vond hij.
«Maar ja , als de Belgen niet eens op elkaar wachten , dan kun je ook niet verwachten dat ze op mij wachten. Het enige onsportieve moment van de Belgen ten opzichte van mij was in de vierde ronde. Er werd volop boe geroepen vanuit het publiek. Ben Berdens , die pal voor mij reed , hield zijn benen stil. Daardoor moest ik remmen en viel ik. Hup , aansluiting weer kwijt.»
Groenendaal bleef het wel proberen , maar een scheef zittende tong van zijn schoen leverde hem kramp en een pijnlijke voet op. «Ik kon bijna niet lopen.» Het gepruts aan de schoen kostte Groenendaal veel tijd en verstoorde zijn concentratie.
Nationaal kampioen Gerben de Knegt , die een sterke wedstrijd reed , was niet bij machte hem terug te brengen en ook Wim de Vos , rijdend met een - door het gedrang van de start - gebroken vinger , was niet sterk genoeg om de kopman weer naar de leiders van de koers te loodsen.
De laatste alles-of-niets-poging van Groenendaal was moedig , maar het was te laat om nog mee te kunnen doen in de sprint. «Dat ik toch mijn armen ophief en als winnaar over de finish ging , was uit teleurstelling» , zei hij voor de Belgische televisie , om nog meer gedoe uit de weg te gaan.
Tegen de Nederlandse pers zei hij iets anders : «Ik was voor mijn gevoel de beste. Ik heb pech gehad en dat heeft de wedstrijd beslist. De uitslag is sterk geflatteerd. Ik voel me zeker mentaal de winnaar.»
Richard Groenendaal in het gezelschap van drie Belgen : v.l.n.r. Tom Vannoppen , de uiteindelijke winnaar Mario de Clercq en Sven Nijs.

TAIL :
FOTO EPA
Wielrennen ; Atletische- en Duursporten ; Sport

