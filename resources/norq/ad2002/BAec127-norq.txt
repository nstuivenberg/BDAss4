DOCUMENT : 8 of 10

PAPER : Algemeen Dagblad

DATE : February 6, 2002


BYLINE : DOOR RIEN MEIJER

SECTION : Beurs binnenland ; Pg. 25

LENGTH : 557 words

DATELINE : Amsterdam

BODY :

HEADLINE : Amsterdamse beurs in de gevarenzone

De Amsterdamse beurs is in de gevarenzone terechtgekomen. De AEX-index verloor gisteren opnieuw , 2 procent dit maal , waarmee de toonaangevende beursgraadmeter afgleed naar ruim 487 punten. Daarmee komt de 480-puntengrens , door technische analisten beschouwd als een belangrijk steunniveau , gevaarlijk dichtbij.
Als gevolg van alle ellende rond Enron , Tyco en Argentinie is het vertrouwen bij beleggers ver te zoeken , stelt Alex Boham van Delta Lloyd Bank. «De komende dagen worden cruciaal , met alle bedrijfsresultaten. Als daaruit nog meer slecht nieuws naar voren komt , kan de AEX best eens ver onder de 480 punten zakken.»
Wat de markt volgens Boham nodig heeft , is een reeks klinkende resultaten uit het bedrijfsleven. Wat dat betreft wordt morgen een belangrijke dag , met de kwartaal- en jaarcijfers van Shell en Philips. Getuige de koersontwikkelingen van gisteren druipt het optimisme er op de beursvloer niet van af : het aandeel Koninklijke Olie/Shell ging 2,1 procent onderuit op Euro 56,90, Philips zelfs 2,7 procent op Euro 30,05. Het electronicaconcern hoorde maandag ook al tot de zwaarste verliezers , maar had opnieuw last van het slechte sentiment in de ICT-sector.
In de financiele hoek is het de laatste tijd al evenmin veel vrolijkheid. Grote financiele concerns hebben overal financiele lijnen en worden dan ook vrijwel altijd getroffen door onheil , zoals momenteel bij Enron en Tyco en in Argentinie. Verzekeraar Aegon en bankverzekeraar ING , fondsen die zwaar meewegen in de AEX , verloren gisteren respectievelijk 3,3 en 3,5 procent. Fortis leverde 2,7 procent in , ABN Amro deed het van de Nederlandse financials nog het minst beroerd met een verlies van 2,4 procent.
Met alle zwaargewichten op procent verlies , kon de AEX-index natuurlijk maar een kant op. Daar konden de winsten van Wolters Kluwer en ( zowaar ) Versatel en UPC weinig aan veranderen. De MidKap-index , die geen zwaargewichten in de financiele of ICT-hoek kent , verloor slechts 0,4 procent op 480,64 punten. Net als maandag was Vopak ( overslag en chemische distributie ) de grootste winnaar onder de middelgrote fondsen. Geruchten over het afsplitsen van Vopaks tankdivisie stuwden de koers een volle euro ( 5,1 procent ) op tot Euro 20,70.
De meeste muziek kwam echter van de lokale markt van Amsterdam , die almaar verder leegloopt. Nu lijken bouwconcern HBG en slaapkamerketen Beter Bed te verdwijnen , na het bod van respectievelijk het Spaanse Dragados en investeringsmaatschappij Nesbic. Voor beleggers valt er zodoende steeds minder te kiezen. Niet leuk , behalve voor de aandeelhouders van de betreffende bedrijven.
Het aandeel Beter Bed won gisteren Euro 3,30 oftewel ruim 26 procent op Euro 15,80, HBG spoot bijna 52 procent omhoog naar Euro 20,60. In beide gevallen is het laatste woord echter nog niet gesproken , denkt handelaar Boham ( Delta Lloyd ) . «Bij Beter Bed weet ik niet of de zittende aandeelhouders genoegen zullen nemen met het huidige bod. En bij HBG zal wellicht Heijmans zich nog melden.»
Hoe dan ook profiteerde ook Ballast Nedam mee van de belangstelling voor concurrent HBG. Het bedrijf heeft eenderde in handen van het gezamenlijke baggerbedrijf Ballast Ham Dredging , de tak waar het Dragados vooral om te doen is. Het aandeel Ballast pakte daarop 14 procent op Euro 19,40.
Beter Bed Bron : Reuters

