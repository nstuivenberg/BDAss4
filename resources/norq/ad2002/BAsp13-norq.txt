DOCUMENT : 13 of 254

PAPER : Algemeen Dagblad

DATE : February 9, 2002


BYLINE : DOOR ROBERT VAN WEPEREN

SECTION : Sport ; Pg. R13

LENGTH : 1114 words

BODY :

HEADLINE : Vietnam op eigen houtje ; Elf antwoorden voor wie geen volledig verzorgde reis wil

Op eigen houtje door Vietnam reizen. Zoiets lijkt alleen weggelegd voor echte avonturiers. Maar met een beetje extra voorbereiding kan het iedereen lukken. Dan beleef je Vietnam in je eigen tempo en op je eigen manier en is er meer kans op bijzondere ontmoetingen. Elf antwoorden op elf praktische vragen.
Hoe reis ik voordelig en comfortabel naar Vietnam ?
Het aantal aanbieders van reizen naar Vietnam is beperkt , waardoor stuntprijzen niet waarschijnlijk zijn. Lufthansa ( voordeligst ) , Singapore Airlines en Malaysia Airlines vliegen comfortabel met slechts een tussenstop. Prijzen voor een retour Ho Chi Minh Stad : vanaf circa Euro 659 ( laagseizoen tot 31 maart ) , Euro 694 ( middenseizoen tot 28 juni ) en Euro 778 ( zomer- en kerstvakantie ) . Goedkope vliegtuigtickets bieden onder andere WRC-Reizen ( 0206267705, www.wrc.nl ) en Monty's Travel Service ( 0235328255, www.montys.nl ) .
Wanneer moet ik gaan ?
Het voor- en najaar zijn de beste periodes. Hartje zomer is het bloedverziekend heet , vooral in het zuiden. Het regenseizoen is van augustus tot november , vooral in het noorden is het dan nat. In de winter kan het daar fris zijn , gemiddeld 17 graden C. Tegen de achtergrond van palmbomen voelt dat aan als 5 graden C.
Heb ik een visum nodig ?
Een visum is verplicht. Zelf kopen ( Euro 59 ) bij de Ambassade van Vietnam , Prinses Mariestraat 6a , 2514 KE Den Haag , 0703648917 of tegen meerkosten (+ Euro 30 ) via een visumbureau regelen ( www.visum.nl ) .
Wat moet ik absoluut zien en doen ?
In HO CHI MINH STAD : het Oorlogsmisdadenmuseum en de voormalige Amerikaanse ambassade. Koffie met een taartje eet je op het terras van Hotel Rex.
OMGEVING HO CHI MINH STAD : de Cao Daitempel in Tay Ninh en zeker de Cu Chi-tunnels waar de Vietcong schuilhield tijdens de guerrilla tegen de Amerikanen.
De MEKONG DELTA waar alles om het water draait. Bootjes , paalwoningen , rijstvelden , waterkokospalmen en heel veel vis. Ideaal om per fiets te verkennen. Bezoek vanuit My Tho het koninkrijk van Kokosnootmonnik Ong Dao Dua.
HOI AN , het Delft van Vietnam. Schitterend handelsstadje en kruispunt van Chinese , Europese culturen.
MY SON , nabij Hoi An , met de Cham-ruines ( uit de zevende eeuw ) . Aangetast door de tijd en zwaar beschadigd door de Amerikanen , maar nog altijd zeer de moeite waard.
HUE en de immense , keizerlijke mausoleums. Sla het oorverdovende boottochtje op de Parfumrivier over , maar huur een iets minder lawaaiige brommer en bezoek alle zeven praalgraven in twee of drie dagen.
BAAI VAN HA LONG en het eiland Cat Ba voor ouderwets strandplezier in een idyllische omgeving. Kies voor de draagvleugelboot in plaats van de extreem trage passagiersboot.
SA PA , de marktplaats waar de etnische minderheid Hmong woont , die vooral opvalt door de prachtige kleding.
HANOI : het mausoleum van Ho Chi Minh , het Ho Chi Minh museum en klassiekers als het Waterpoppentheater en de Literatuurtempel. Koffie met een taartje smaakt het best op het terras aan het Hoan Kiemmeer. Heel authentiek eet je in de Bia Hoi-bars.
Wat is de beste manier om in het land te reizen ?
Het kan per bus. Die is spotgoedkoop maar oncomfortabel. De trein daarentegen brengt je redelijk gerieflijk van noord naar zuid of vice versa. Sinds 1 januari betalen buitenlanders niet langer de dubbele prijs voor een kaartje , maar evenveel als de Vietnamese passagiers. Een slaapplaats koop je «onder de tafel» bij de hoofdconducteur. De overige trajecten doe je per minibus.
Waar verblijf ik ?
Een overnachting in een top-hotel ( zoals bijvoorbeeld Rex in Ho Chi Minh Stad ) kost net zo veel als een overnachting in een Nederlands hotel met een ster. Eenvoudig onderdak voor minder dan Euro 5 is mogelijk. Voor Euro Euro 10 slaap je comfortabel. De Rough Guide en de Lonely Planet zijn je beste informanten. Afdingen kan.
Wat en waar kan ik eten ?
De Vietnamese keuken is zeer gevarieerd , smakelijk en gezond. 's Ochtends en 's middags smaakt pho ( bamisoep ) het best. 's Avonds zijn er talrijke kip-, rund- en varkensvleesgerechten die met veel plakrijst worden geserveerd. Liefhebbers van vis zijn helemaal goed af. In het bijzonder in de Mekong Delta , waar de restaurants vaak boven de visgronden dobberen. Wil je per se een keer hond of slang proeven , dan word je hier op je wenken bediend. In de toeristische eetgelegenheden zul je niet gauw voor verrassingen komen te staan. Uitgebreid eten met de plaatselijke bevolking : op een te laag krukje in een ruimte zonder ramen die slechts wordt verlicht door een enkele TL-buis. Of in een simpel straatrestaurant waar doorgaans het horen en zien je vergaat. Samen met het bestek krijg je altijd een plastic zakje met daarin een verfrissingsdoekje. Wil je laten zien dat je helemaal op de hoogte bent met de lokale mores , laat dan het zakje met een luide knal exploderen. Je kunt dan niet meer stuk.
Loop ik het risico te worden beroofd of opgelicht ?
Ja : de taxi van het vliegveld naar de stad is altijd te duur. Maar voor de rest is men over het algemeen goudeerlijk. Kleine straatberovingen komen bijna alleen in Ho Chi Minh Stad voor.
Waarmee moet ik betalen ?
In de grote steden kun je probleemloos de dong , de nationale munt , pinnen. Het is wel verstandig een credit card of travellers cheques achter de hand te houden. De euro heeft nog niet de status van de dollar.
Welke gezondheidsrisico's loop ik ?
De hygiene is heel redelijk. Voedsel wordt snel en bij hoge temperaturen bereid , water drink je uit flessen. Je moet je laten inenten tegen hepatitis A en typhus. Een malariakuur is niet nodig.
Waar vind ik de beste informatie over Vietnam ?
In Hoge bomen in Hanoi van Carolijn Visser ( ISBN 90 41710590, Euro 8,00 ) en in de reisgidsen The Rough Guide to Vietnam ( Engelstalig , ISBN 185828550x , Euro 22,24 ) , Footprint Vietnam Handbook ( Engelstalig , ISBN 0844221937, ca. Euro 20 ) . Een goede kaart is die van International Travel Maps en Books ( 1 : 1.000.000, ISBN 1553414608, Euro 12,50 ) . Op internet : www.vietnamtourism.com ( de officiele site over toerisme ) , www.vietnamjourney.nl ( een omvangrijk en gevarieerd Nederlands particulier initiatief ) en www.vietnam.pagina.nl ( «dochter» van www.startpagina.nl ) .
Vietnam
Copyright Algemeen dagbald 090202
Een gewild souvenir uit Vietnam is de conische hoed , de non la , gemaakt van aaneengeregen palmbladeren.
Foto's Go4it ! , AP , EPA
Een fruitverkoopster telt haar opbrengst op straat in Hanoi.
Een Hmong-meisje en haar jongere zusje.
Hanoi : vroeger de stad van de fietsen , nu van de brommers.
Kinderarbeid is in Vietnam nog altijd aan de orde van de dag.

TAIL :
Toerisme ; Recreatie en Vrijetijdsbesteding ; Reizen

