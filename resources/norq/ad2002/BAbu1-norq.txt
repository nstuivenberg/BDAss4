DOCUMENT : 1 of 94

PAPER : Algemeen Dagblad

DATE : February 9, 2002


BYLINE : DENIS VAN VLIET

SECTION : Buitenland ; Pg. 7

LENGTH : 384 words

BODY :

HEADLINE : Henk Bleker

Groningse CDA-gedeputeerde , wil Schiermonnikogers de kans geven zich in een referendum uit te spreken voor Fries of Gronings bestuur.
Volgens mij wilt u als Groninger nog een waddeneilandje erbij.
«Schiermonnikoog is absoluut prachtig , daar kan geen misverstand over bestaan. Het gaat mij om de bestuurlijke kwestie. Het eiland schuift langzaam maar zeker op in noordoostelijke richting. Een flinke strook ligt nu al op Gronings grondgebied , wat onhandig is bij de inzet van politie en ambulance. Op den duur komt Schier boven de Dollard te liggen. Dan spreek je over een termijn van - pak-»m-beet - een miljard jaar.«
Hoe het ook zij , wilt u Schiermonnikoog nu graag hebben of niet ?
»De Schiermonnikogers zijn economisch meer afhankelijk van Groningen dan van Friesland. Frappant is dat je alleen via Groningen op het eiland kunt komen. Als de bewoners hun verstand laten spreken , kiezen ze wellicht voor Groningen. In hun hart voelen ze zich Fries , denk ik.«
Stel , de Schiermonnikogers kiezen voor Friesland. Zet de provincie Groningen dan de marine in om het eilandje te annexeren ?
»Nee , nee en nog eens nee. De keuze van de bevolking moet worden gerespecteerd. En het bestuurlijke gehannes moet afgelopen zijn. Een referendum schept duidelijkheid.«
Moeten de eilandbewoners op inburgeringscursus als Schiermonnikoog in Groningse handen valt ?
»Ik kom vaak op Schiermonnikoog. De bewoners spreken er Fries noch Gronings. Ik noem het taaltje maar eilands. Dat heeft zo zijn charme , dus een inburgeringscursus lijkt me volstrekt overbodig.«
Leeft de kwestie op Schiermonnikoog ?
»Mwoah. Op Schiermonnikoog wonen veel oud-Groningers. Zij hebben wel oren naar aansluiting bij onze provincie.«
Wat vinden uw Friese CDA-collega's van het plan een referendum uit te schrijven ?
»Ze zullen zeggen dat alles bij het oude moet blijven. Maar de natuur bepaalt langzamerhand anders , dat moeten ze goed in hun achterhoofd houden.«
Ai ! Er dreigt een ouderwetse bloedgroepenstrijd in het CDA.
»Absoluut niet. Wil de bevolking Fries blijven , dan heb ik daar vrede mee. Het is nu nog te veel een politieke zaak. Laat de mensen beslissen wat ze willen , zeg ik. Dat is alles.«

TAIL :
Referenda ; Provinciale politiek ; Recht ; Politiek en Staat ; Staatsrecht ; Provincies

