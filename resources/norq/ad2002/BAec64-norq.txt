DOCUMENT : 64 of 119

PAPER : Algemeen Dagblad

DATE : February 6, 2002


BYLINE : DOOR MARTIN VOORN

SECTION : Economie ; Pg. 22

LENGTH : 522 words

DATELINE : Rotterdam

BODY :

HEADLINE : Dragados : redder of sinterklaas ?

HBG heeft zijn «prins op het witte paard» eindelijk gevonden. Of de sint misschien. In elk geval wordt de Hollandse Beton Groep gered door het Spaanse Grupo Dragados , uit handen van «boze vijanden». Het bod van de Spanjaarden is door de directie van HBG omarmd.
Of Dragados nu een lekker hapje heeft opgeslokt is de vraag , gezien de lijken die met regelmaat uit de kast van HBG komen rollen. Op de Spaanse beurs Ibex kelderde Grupo Dragados. Beleggers zien dus niet veel heil in het ongewisse Hollandse avontuur. Ze vinden dat Dragados te veel betaalt voor HBG en de overname zou niet leiden tot grote kostenbesparingen , omdat de bouwconcerns bijna niet in dezelfde landen aanwezig zijn.
HBG geldt al jaren als een overnamekandidaat. Alleen daarom hield de koers van het aandeel tot gisteren nog enigszins stand. Want het bouwbedrijf heeft een «rijke» traditie in het melden van lelijke tegenvallers , vooral bij de Duitse aankoop Wayss & Frytag. Maar HBG is een groot concern , waar al vele jaren nauwelijks winst wordt gemaakt. Groot en goedkoop , maar er valt ook heel veel te verbeteren. Omdat de winstgevendheid in principe sterk omhoog kan , zijn tal van binnen- en buitenlandse partijen geinteresseerd. Een vijandig - want door de HBG-directie ongewenst - bod van Heijmans en Boskalis is door de HBG-directie in de zomer van 2001 naar de prullenmand verwezen omdat het «volstrekt onvoldoende» zou zijn. Het bod van Dragados is ongeveer even hoog , de vraag is dus waarom dat nu ineens voldoende blijkt te zijn. Vanwege een grotere Europese «uitstraling» of een bredere financiele basis ?
Ook de cultuurverschillen , door de HBG-top als een belangrijk argument genoemd om niet in te gaan op het bod van Heijmans en Boskalis , spelen opeens geen rol meer. Heijmans-topman Joop Janssen herinnert zich enigszins smalend dat HBG zijn hoofdkantoor in het Brabantse Rosmalen «te zuidelijk» vond. «Volgens mij ligt Madrid nog een stukje zuidelijker. Maar goed , het is wel de stad van sinterklaas.»
Misschien ligt het aan de positie die Dragados in petto heeft voor het HBG-bestuur. Maar liefst vier bestuurders komen in de top van Dragados. Waarschijnlijk hadden Heijmans en Boskalis heel andere plannen met de top van HBG , dat erkend slecht management wordt verweten. Ook wilden de twee Nederlandse bouwers het rendement van HBG sterk verhogen , wat het verlies van veel banen zou kunnen betekenen. Een complicerende factor zijn nog de onderzoeken naar de bouwfraude. Dat HBG hierbij ook betrokken is ( Schipholtunnel !) lijkt wel vast te staan , al moet nog blijken in welke mate. In elk geval kunnen deze onderzoeken ook voor HBG slecht uitpakken. Dragados is daarover geinformeerd en zegt vertrouwen te hebben in de integriteit van HBG en zijn personeel.
Grupo Dragados was al een tijdje op zoek naar overnamekandidaten. Dat ze HBG hebben gekozen , zegt veel over de bijna desperate drang tot uitbreiding. De Hollandse Beton Groep kan de Spanjaarden echter nog zwaar op de maag komen te liggen.
Infographic : Grupo Dragados Copyright Algemeen Dagblad FP

TAIL :
Foto ANP
Bouwnijverheid ; Economie ; Bedrijfstakken

