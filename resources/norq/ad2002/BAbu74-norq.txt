DOCUMENT : 74 of 94

PAPER : Algemeen Dagblad

DATE : February 5, 2002


BYLINE : DOOR ONZE CORRESPONDENT

SECTION : Buitenland ; Pg. 6

LENGTH : 400 words

DATELINE : Leuven

BODY :

HEADLINE : Rumoer om erebul kroonprins ; Fel protest Belgische hoogleraren

De Katholieke Universiteit van Leuven zal voortaan twee keer nadenken voor er eredoctoraten worden vergeven. Drie van de vier laureaten , onder wie prins Filip , die gisteren deze eer te beurt viel , maakten in de universitaire wereld een storm van kritiek los. Binnen protesteerden 250 hoogleraren , buiten liepen een kleine 200 demonstranten rond en er werden 11 arrestaties verricht.
De oudste zoon van koning Albert , die na het basisonderwijs niet veel meer op eigen kracht heeft afgemaakt , kreeg zijn erebul voor baanbrekend werk ter bevordering van de wereldvrede , een verdienste die niet veel Belgen was opgevallen. Enkele hoogleraren die rector Andre Oosterlinck om opheldering vroegen , zagen snel hun vermoeden bevestigd dat Filip de titel doctor honoris causa heeft te danken aan zijn blauwe bloed.
De rechts-radicale NV-A , een van de erflaters van wijlen de Volksunie , verweet Oosterlinck het prestige van het KUL-eredoctoraat te hebben gedegradeerd tot het niveau van «een zwembrevet voor watertrappelen in een klein bad». «Dat hij een belangrijke bijdrage aan de wereldvrede heeft geleverd , is misschien een dichterlijke vrijheid , maar het feit dat Vlamingen en Walen elkaar niet uitmoorden , zoals bevolkingsgroepen op de Balkan , is toch mede te danken aan het koningshuis» , verdedigde Oosterlinck zich. Ook de eredoctoraten voor BP-topman Lord Browne en EU-Onderwijsspecialist Domenico Lenarduzzi , stuitten op fel verzet. Alleen de Zwitserse Carla del Ponte , openbaar aanklaagster bij het Joegoslavie-tribunaal in Den Haag , had volgens de universitaire wereld haar titel verdiend.
Gisteren erkende Oosterlinck «een inschattingsfout» te hebben gemaakt. En dat komt vaker voor , aldus de rector , verwijzend naar de «foute» oud-VN-chef Kurt Waldheim , ook een Leuvense eredoctor.
De protesten op straat kwamen gisteren in hoofdzaak van het extreem-rechtse Vlaams Blok , dat een ezel door de straten joeg met daarop een foto van de kroonprins met erebul. Het Blok is voor Vlaamse autonomie en daarmee tegen het koningshuis , een van de laatste instituten die het sterk gefederaliseerde Belgie nog bijeenhoudt.
Prins Filip nam de protesten sportief op. Hij begon zijn dankrede met te zeggen dat hij zich , na alle rumoer van de afgelopen weken , in de eerste plaats een aankomend doctor doloris causa had gevoeld.

TAIL :
Onderscheidingen ; Hoger onderwijs ; Onderwijs ; Algemeen

