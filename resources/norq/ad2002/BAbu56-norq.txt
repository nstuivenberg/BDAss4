DOCUMENT : 56 of 94

PAPER : Algemeen Dagblad

DATE : February 6, 2002


BYLINE : DOOR NICOLE BLIEK

SECTION : Buitenland ; Pg. 6

LENGTH : 737 words

BODY :

HEADLINE : Armoede voedt rellen in Nigeria ; analyse

Sinds Nigeria met het aantreden van president Obasanjo in 1999 democratischer is geworden , heeft het spuien van ongenoegen meer ruimte gekregen.
Als de Nigeriaanse president Obasanjo deze nachten ergens van wakker ligt , dan is het van de angst dat het etnische geweld in de miljoenenstad Lagos overslaat naar andere delen van het land. Bloedige rellen kunnen Nigeria verlammen , de economie verzwakken , maar bovenal de militairen reden geven om een coup te plegen.
De stemming in het West-Afrikaanse land , met zijn 120 miljoen inwoners en 250 stammen , is altijd al licht ontvlambaar geweest. Tussen noord en zuid lopen etnische breuklijnen. In het noorden vormen de islamitische Hausa's de meerderheid. In het zuiden hebben de Yoruba's en Ibo's met hun christelijke geloof het overwicht.
De frustraties zijn groot. De Hausa's - van oudsher soldaten - betreuren het verlies aan invloed sinds in 1999 een einde kwam aan de militaire heerschappij. De Yoruba's op hun beurt wantrouwen de Hausa's omdat zij de corrupte en mensonterende Hausa-regimes niet kunnen vergeten. De Ibo's tenslotte voelen zich door iedereen behandeld als tweederangsburgers sinds zij in 1970 de strijd om een onafhankelijk Biafra verloren.
In het noorden van Nigeria komen de conflicten als religieuze rellen naar de oppervlakte. De afgelopen twee jaar zijn hier 2.000 doden gevallen toen moslims en christenen elkaar te lijf gingen na de invoering van de islamitische wetgeving in een aantal noordelijke staten.
In oktober liep een demonstratie in de noordelijke stad Kano tegen de bombardementen op Afghanistan uit op veldslagen met honderden doden. De meeste doden vielen echter onder mensen die hun bezittingen trachten te verdedigen tegen jongeren die op grote schaal plunderden. De rellen leken eerder ingegeven door economische dan door religieus-culturele motieven. «Het is niet vreemd dat hier rellen zijn» , zei een politieofficier van Kano vorig jaar. «Je zou je eerder moeten afvragen hoe het komt dat hier niet voortdurend oproer is. Het straffen van relschoppers is het straffen van de armoede.»
In Kano is praktisch geen stromend water , elektriciteit en benzine zijn lang niet altijd verkrijgbaar en er is een chronisch gebrek aan sanitaire voorzieningen. De meerderheid van de bevolking heeft geen werk. Vorig jaar stierven hier in drie weken tijd 700 mensen aan cholera. En dat terwijlNigeria het zesde olieproducerende land ter wereld is.
Bij nadere beschouwing blijken alle onlusten in de conflictgebieden economisch van aard. In het centrale deel van Nigeria - de graanschuur van het land - draait het geweld om landbouwgrond. Door verdroging van de grond zien veel boeren uit het noorden zich genoodzaakt enkele honderden kilometers naar het zuiden af te zakken om een nieuw bestaan op te bouwen. Maar daar laten de oudst ingezetenen hun eerste recht op goede grond gelden. In de staat Nasarawa vielen anderhalf jaar geleden ruim 200 doden en sloegen maar liefst 50.000 mensen op de vlucht na een landbouwvete tussen de Hausa's en de Tivs. In het zuiden tenslotte speelt de olie een splijtende rol.
Om toekomstige conflicten in te dammen hebben leiders uit het zuiden voorgesteld om de federatie te ontbinden en zes autonome gebieden te creeren. De noordelijke staten voelen daar weinig voor : zij zouden geen toegang meer hebben tot het graan uit het midden en de olie uit het zuiden van het land.
President Obasanjo ( een Yoruba ) had het opvijzelen van de economie als prioriteit gesteld. Met het wegwerken van de armoe zou hij de angel kunnen halen uit het etnisch geweld. Om diezelfde reden voelt de president niets voor het opdelen van Nigeria. Het land blijft alleen aantrekkelijk voor buitenlands kapitaal mits het als een binnenlandse markt blijft functioneren.
Obasanjo's beleid heeft ook een keerzijde , die als een boemerang kan werken. Sinds de democratisering na zijn aantreden in 1999 hebben militante groeperingen ook meer vrijheid gekregen om hun frustraties met geweld kenbaar te maken. Met elke uitbarsting van geweld krimpt het vertrouwen in de president en wordt de roep om sterke mannen sterker.
Een soldaat laat een vrouw in Lagos op de grond knielen voor ondervraging. Het Nigeriaanse leger greep gisteren hard in om etnische rellen tussen Hausa's en Yoruba's de kop in te drukken. Foto AP

TAIL :
Binnenlandse politiek ; Binnenlandse politieke onrust ; Politiek en Staat

