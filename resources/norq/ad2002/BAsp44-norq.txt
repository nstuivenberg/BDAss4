DOCUMENT : 44 of 254

PAPER : Algemeen Dagblad

DATE : February 8, 2002


SECTION : Sport ; Pg. 18

LENGTH : 374 words

DATELINE : Salt Lake City

BODY :

HEADLINE : Toch nederlaagje Jacques Rogge

Een klein beetje aangeslagen was Jacques Rogge bij de afsluiting van de 113e IOC-sessie in Salt Lake City. In de strijd tegen doping leed de Belgische voorzitter een nederlaagje.
Op voorspraak van Rogge besloot het IOC enkele dagen geleden de Letse bobber Sandis Prusis uit te sluiten van deelname. Zijn schorsing , wegens gebruik van nandrolon , loopt weliswaar tijdig ( 9 februari ) af. Maar de Olympische beweging vond het niet in de lijn van het eigen charter dat hij enkele dagen later op de Winterspelen zou starten.
Het paste precies in de lijn van Rogge , die bij zijn openingswoord doping nog de grootste bedreiging van de sport had genoemd. Echter , het internationaal sportgerechtshof ( CAS ) floot het IOC terug. De Olympische organisatie had niet het recht in te grijpen in de regels van de internationale ( in dit geval bobslee- ) federatie. Prusis mag starten.
Het was tegen het zere been van de «hardliners» binnen de Olympische gemeenschap. Richard Pound , voorzitter van het Anti Doping Bureau WADA , sprak van een regelrechte aanval. Johan Olav Koss , voormalig schaatskampioen en voorman van Olympic Aid , had het over een nederlaag. «Op de Spelen willen wij slechts »zuivere« atleten.»
De Amerikaanse Atletiekunie kreeg het wel zwaar te verduren , wegens het verzwijgen van een positief dopinggeval. Pound eiste zelfs uitsluiting van de bond uit het NOC van de Verenigde Staten. USOC gaf in zoverre toe , dat het toezegde de zaak tot op de bodem uit te zoeken. «We nemen harde maatregelen als dit niet naar wens gebeurt» , sprak Francois Carrard , de algemeen directeur van het IOC.
Verder verliep de eerste pre-Olympische sessie onder leiding van Rogge rustig. Grote zaken waren , in tegenstelling tot een halfjaar eerder in Moskou , niet aan de orde. Rogge hield opnieuw een pleidooi voor verdere hervormingen en zuiveringen.
Invloedrijke leden ( onder wie Pound ) vonden dat vooral die over «conflicts of interest» wat te ver gaan. Sommigen zagen een addertje onder het gras , omdat Pound in Moskou feitelijk de grote favoriet was in de strijd om het presidentschap tegen Rogge. De Belg suste de zaak door toe te zeggen een en ander nog eens nadrukkelijk te bestuderen.

TAIL :
Jacques Rogge
Sport en lichaam ; Sport

