DOCUMENT : 3 of 10

PAPER : Algemeen Dagblad

DATE : February 9, 2002


BYLINE : DOOR MARTIN VOORN

SECTION : Beurs binnenland ; Pg. 41

LENGTH : 487 words

DATELINE : Amsterdam

BODY :

HEADLINE : ASML keldert , AEX ook omlaag

ASML was gisteren op de Amsterdamse effectenbeurs de drager van de rode lantaarn onder de hoofdfondsen. Dat kwam door geruchten dat Philips van zijn aandeel in ASML af wil. Dat , en het slechte sentiment voor technologie , leverde de chipmachinefabrikant bij grote omzetten een koersverlies van 7,4 procent op Euro 20,56 op.
Handelaar Jan Paul Raterink van Delta Lloyd vindt het verlies «een beetje verbazingwekkend.» «Philips heeft eergisteren bij de presentatie van de jaarcijfers niks gezegd over het afstoten van het belang in ASML. Dat dit gerucht nu de markt beheerst...tja.»
Vooral door de hightech moest de AEX-index inleveren , 2,74 punten of 0,6 procent op 481,95 punten. De ene technische analist zegt dat nu een steungrens doorbroken is , de andere zegt dat dat pas op 480 punten ligt. In elk geval zijn ze het er wel over eens dat de Nederlandse hoofdindex er niet goed bij ligt.
UPC , ASM International , KPN , Philips , Besi en KPNQwest ( waarvan de kredietrating nabeurs door Moody's werd verlaagd ) hoorden ook tot de sterkste dalers , met dank aan de Amerikaanse netwerkgigant Cisco , dat ineens niet meer zo positief is over de vooruitzichten voor het jaar 2002.
Vopak was de trotse leider met een winst van Euro 0,65 op Euro 21,50. Volgens marktgeruchten wil het fusieproduct van Van Ommeren en Pakhoed de tankdivisie afstoten. Vopak is al de hele week in trek , wat ietwat merkwaardig overkomt , want even daarvoor was het concern met een winstwaarschuwing gekomen en het vertrek van topman Ton Spoor.
Bedrijfsnieuws was er nauwelijks , economisch nieuws wel , maar de afname van de bedrijfsvoorraden was allerminst spectaculair. Een positieve opening van Wall Street kon beleggers op de Europese beurzen niet inspireren. De banken en verzekeraars waren in herstel , na eerder zwaar te zijn getroffen door de gevolgen van «Enron-itis».
Volgens Raterink kan het nog wel even duren voordat de aandelenmarkten zich enigszins herstellen. De sfeer is slecht , de onzekerheid groot. «Het is heel goed mogelijk dat de beurzen volgende week nog verder dalen. Zo'n correctiefase in de markt duurt altijd een tijdje.»
De financieel-economische agenda voor volgende week :
maandag :
jaarcijfers ASM International en Crucell ; CBS : omzet detailhandel dec. 2001 ;
dinsdag :
hervatting cao-overleg Corus ; VS : jaarcijfers Applied Materials ;
woensdag :
jaarcijfers VendexKBB , Boskalis , TIE Holding en Prolion ; BAVA Pharming ; VS : detailhandelsomzet jan. ;
donderdag :
jaarcijfers ABN Amro , Unilever ; Buhrmann , DSM , Besi en Dell ; CBS : Nederlandse conjunctuur 2001 en economische groei 4e kwartaal ( 1eraming ); VS : bedrijfsvoorraden dec. en im- en exportprijzen jan. ;
vrijdag :
jaarcijfers SNT Groep , Crown van Gelder , Alanheri en Cap Gemini Ernst & Young ; VS : producentenprijzen , industriele productie en bezettingsgraad januari.

TAIL :
ASML
Financiele markten ; Economie ; Financien

