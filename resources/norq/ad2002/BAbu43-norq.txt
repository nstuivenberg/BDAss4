DOCUMENT : 43 of 94

PAPER : Algemeen Dagblad

DATE : February 7, 2002


BYLINE : DOOR ONZE CORRESPONDENT PIETER KLEIN

SECTION : Buitenland ; Pg. 7

LENGTH : 828 words

DATELINE : Abuja

BODY :

HEADLINE : Blair vraagt aandacht voor het vergeten Afrika ; Britse premier wil «tijdbom van terreur» ontmantelen

Tony Blairs inspanningen voor een nieuwe wereldorde voeren hem nu weer naar Afrika. Grootheidswaanzin , zeggen zijn tegenstanders. Oprechte betrokkenheid , meent zijn aanhang.
De Nigeriaanse nacht is al gevallen als een gedreven Tony Blair begint aan zijn jongste tournee , deze keer op het donkere continent. Het thuisfront spuit kritiek op de reislust van de «missionaris».
Maar de Britse premier gelooft gepassioneerd in zijn pogingen de «tijdbom van de terreur» in Afrika te demonteren , een nieuw verbond te sluiten en een vergeten werelddeel hoog op de politieke agenda te krijgen. «We hebben de beste kans om in een generatie echt vooruit te komen.»
De diplomatieke missie brengt Blair de komende dagen naar Senegal , Ghana en Sierra Leone , waar Britse troepen vorig jaar een wankele vrede redden. Zijn aankomst in de voormalige kolonie Nigeria illustreert op pijnlijke wijze hoezeer Blair spitsroeden zal moeten lopen. Hij spreekt vanmiddag het parlement toe tegen de achtergrond van etnisch bloedvergieten.
In Lagos vielen bij het conflict tussen Hausa- en Yoruba-stammen 100 doden. Nigeria bevrijdde zichzelf in 1999 van 15 jaar militaire dictatuur , maar de spanningen onderstrepen Afrika's ellendige kwaal : als het ene probleem is opgelost , duikt een ander op. Oorlog , honger , armoede , geweld.
Blair meent dat 11 september aantoonde dat «in de wereld van vandaag wederzijds belang en eigenbelang steeds meer hand in hand gaan». Vandaar dat Afrika niet langer mag worden genegeerd. De wereld is een dorp. De terreur uit Afghanistan liet zien waartoe het negeren van een falende staat leidt , aldus Blair : «Uiteindelijk werden de gevolgen gevoeld in de straten van Amerika.»
Zijn belofte om Afrika aan de vergetelheid te ontrukken , dateert van voor de aanslagen. «Ik heb het heus niet deze week bij het opstaan ontdekt.» Op het Labour-congres noemde hij Afrika een «litteken op ons geweten». Vandaar dat hij steunpilaar is in de G8, dat het initiatief van een nieuwe generatie Afrikaanse leiders omarmde dat een nieuw verbond nastreeft : Afrika moet zelf de broek ophouden , conflicten en armoede oplossen , democratie nastreven. In ruil daarvoor moeten de rijke landen Afrika steunen waar het gaat om schuldsanering , infrastructuur , bevordering van investeringen en afschaffing van handelsbarrieres.
Dit «nieuwe partnerschap voor Afrikaanse ontwikkeling» lokt allianties uit. Frankrijk en Groot-Brittannie - die elkaar met hun koloniale verdeel- en heerspolitiek in Afrika zo lang bestreden - slaan de handen ineen. Er zijn gezamenlijke vredesmissies. Terwijl Blair het continent bezoekt , confereert de Franse president Chirac met 13 Afrikaanse leiders over het plan dat later dit jaar in Canada wordt uitgewerkt. «Het is tijd spijkers met koppen te slaan en intenties om te zetten in daden» , zegt Downing Street.
De Conservatieven verwijten Tony Blair ondertussen dat zijn streven naar een nieuwe wereldorde «utopische» grootheidswaanzin is. In zijn morele missie zou hij het zicht op de realiteit hebben verloren. «Absolute nonsens» , zegt barones Valerie Amos , Blairs speciale gezant voor Afrika. «Afghanistan toont aan dat betrokkenheid loont.»
Er is ook cynisme omdat Blair een te grote broek zou aantrekken op het wereldtoneel. In Afrika wordt dat anders gezien. «Blair is een wereldleider» , zegt Wiseman Nkhula , economisch topadviseur van de Zuid-Afrikaanse president Mbeki. «Zijn interventies zijn buitengewoon behulpzaam ; ze verlenen het initiatief geloofwaardigheid.»
Thuis rijden de treinen niet of te laat , de gezondheidszorg ligt onder vuur. Veel grappen dus over Blairs reislust : «Mr. Blair , I presume ? » Of : «Gaat-ie in Sierra Leone bestuderen hoe hij de gezondheidszorg moet runnen ? » Blair verwerpt de kritiek : «Ik besteed de meeste tijd aan publieke voorzieningen in Groot-Brittannie.»
Argwaan is er ook , omdat de Britten een lange traditie hebben van wapenleveranties aan het continent , en recent een omstreden contract sloten voor levering van een peperduur systeem voor een luchtverkeersleiding aan het arme Tanzania.
Labour verhoogde de hulp aan arme landen weliswaar met 60 procent , maar Engeland geeft hieraan nog altijd maar de helft van de VN-norm uit ( 0,7 procent van het nationaal inkomen ) . En tenslotte heerst er achterdocht , omdat het rumoer in Zimbabwe tijdens deze reis wordt genegeerd , evenals het uitzichtloze geweld in het Grote-Merengebied. Voor Blair is niets doen geen optie , ook als hij zelf littekens zal oplopen bij het smeden van een internationale coalitie voor Afrika.
Zijn bevlogenheid komt voort uit zijn christelijk-socialistische idealen. Het sleutelwoord is «betrokkenheid». Als zijn missie in Nigeria begint , zegt Blair het zo : «We kunnen handelen en we hebben de plicht om te handelen. Als we niets doen , zullen we daarvoor later de prijs betalen.»

TAIL :
Terrorisme ; Buitenlandse betrekkingen ; Binnenlandse politiek ; Politiek en Staat ; Binnenlandse Politieke Onrust

