DOCUMENT : 138 of 254

PAPER : Algemeen Dagblad

DATE : February 6, 2002


BYLINE : VAN EEN ONZER VERSLAGGEEFSTERS

SECTION : Sport ; Pg. 21

LENGTH : 314 words

DATELINE : Metz

BODY :

HEADLINE : Davis Cup-team went aan gravel

Het Nederlands Davis Cup-team staat zeker niet te juichen , maar de kennismaking met de gravelbaan in Metz valt de ploeg reuze mee. Het gestorte poedergruis is sneller dan gedacht en dat vergroot de kansen van de nationale tennisploeg , die vanaf vrijdag in Frankrijk het succesverhaal van vorig jaar probeert voort te zetten.
Door in het gloednieuwe sportpaleis van Metz , Les Arenes , een gravelbaan neer te leggen , heeft thuisland Frankrijk een belangrijke angel uit Oranje gehaald. Sjeng Schalken , Raemon Sluiter en Paul Haarhuis zijn spelers met een voorkeur voor het snellere werk. Alleen debutant Edwin Kempes voelt zich thuis op gravel , maar hij zal hoogstwaarschijnlijk niet aan de bak komen. Schalken en Sluiter zijn de logische enkelspelers , Haarhuis en Schalken vormen het ingespeelde dubbel voor de ontmoeting in de eerste ronde van de wereldgroep.
De tennisploeg , vorig jaar in de halve finale in Rotterdam uitgeschakeld door hetzelfde Frankrijk , trainde maandag voor het eerst dit seizoen op gravel. Na de Australische toernooien reisde Schalken en Haarhuis naar Milaan , Kempes naar Brest en Sluiter naar het Duitse Lubeck. Daar won de Rotterdammer de plaatselijke Challenger. Op een zeer snelle indoorbaan.
Toch liet Sluiter gisteren op de training zien weinig problemen met de omschakeling te hebben. Vooral zijn returns scheerden zeer scherp over het net. «Het valt me mee. Dit is niet zo'n langzame baggerbaan. Het is egaal , waardoor de bal weinig overwachte stuiten maakt. Het lijkt op de baan van Roland Garros , die is ook best snel. Niet ongunstig dus voor ons» , vindt Sluiter.
Captain Tjerk Bogtstra kon de ploeg niet eerder dan deze week bijeen krijgen voor de kraker met Frankrijk. Een langere voorbereiding zat er niet in. De programma's van de spelers lagen vast en er waren geen mogelijkheden om op gravel te trainen.

TAIL :
Tennis ; Sport

