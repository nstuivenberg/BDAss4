DOCUMENT : 62 of 94

PAPER : Algemeen Dagblad

DATE : February 6, 2002


SOURCE : ANP

BYLINE : REUTERS , ANP

SECTION : Buitenland ; Pg. 7

LENGTH : 431 words

DATELINE : Washington/Kabul

BODY :

HEADLINE : VS geeft doden van onschuldigen toe

Het Pentagon heeft toegegeven dat Amerikaanse militairen twee weken geleden in het Afghaanse dorp Hazar Kadam bij Kandahar zeker 15 onschuldige mensen hebben gedood. De Afghanen werden beschouwd als strijders van de Taliban.
Volgens de zender ABC zijn Amerikaanse militairen naar het dorp teruggekeerd om hun spijt te betuigen. De nabestaanden hebben 1000 dollar ( ruim 1100 euro ) gekregen. Amerikaanse regeringsfunctionarissen zeggen dat de interimregering in Kabul het geld heeft gegeven , maar Afghaanse bronnen beweren dat het smartengeld van de Amerikaanse geheime dienst CIA kwam.
Bij de operatie in Hazar Kadam werden 27 mensen aangehouden. Twee van hen zitten nog vast.
In Oost-Afghanistan gaat de gewapende strijd om het gezag over de stad Gardez onverminderd door. Haji Saif Ullah , een plaatselijke hoofdman , verzet zich tegen de door Kabul aangestelde gouverneur Padsha Khan Zadran. Bij de strijd zijn al ruim 50 doden gevallen.
Een oplossing voor het conflict is nog niet in zicht. Wel wisselden de rivalen gisteren gevangenen uit , onder het toeziend oog van medewerkers van de voorlopige regering van premier Hamid Karzai. Het gaat om 200 aanhangers van Zadran en 40 strijders van Saif Ullah.
Andere Afghaanse krijgheren proberen een slaatje te slaan uit de ondergang van het Talibanbewind. Ze dreigen honderden gevangen genomen Pakistaanse aanhangers van de Taliban te doden als hun familieleden niet met geld over de brug komen. Dat schreef The Washington Post gisteren. Na de aanslagen van 11 september staken duizenden Pakistanen de grens over om samen met de Taliban tegen de Amerikanen en de Noordelijke Alliantie te vechten. Afghaanse stamleiders hebben honderden van deze Pakistanen gevangen genomen.
De Afghaanse krijgsheren leggen nu contact met familieleden van de gevangenen. Zo heeft Khiasda Rahman ( 35 ) te horen gekregen dat zijn familie 8000 dollar moet betalen voor de vrijlating van een 17-jarig neefje. Zijn familie is echter niet zo rijk.
Hulpverleners en Pakistaanse journalisten bevestigen het afpersingsbeleid van de krijgsheren. «Het is gewoon een kwestie van losgeld eisen» , aldus Afrasiab Khattak van de Mensenrechtencommissie voor Pakistan. Khattak heeft een lijst met namen van duizend vermiste Pakistanen opgesteld. Hij vermoedt dat er buiten de mensen op de lijst nog eens ruim duizend Pakistanen worden vermist. «We hebben bij het zoeken naar de vermisten de steun van het Rode Kruis en de centrale regering in Kabul ingeroepen»

TAIL :
Internationale gewapende conflicten ; Recht ; Politiek en Staat ; Volkenrecht

