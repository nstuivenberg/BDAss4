DOCUMENT : 84 of 254

PAPER : Algemeen Dagblad

DATE : February 8, 2002


BYLINE : VAN ONZE VERSLAGGEVERS

SECTION : sport ; Pg. 20

LENGTH : 654 words

DATELINE : Rotterdam

BODY :

HEADLINE : «Jos heeft bewust op breuk aangestuurd»

Oud Formule 1-coureur Jan Lammers denkt dat Jos Verstappen en zijn manager Huub Rothengatter bewust hebben aangestuurd op een breuk met Arrows.
«De vooruitzichten voor Arrows zijn ondanks de nieuwe motor opnieuw niet geweldig. Vooral op technisch gebied gaat er van alles mis. Wat moet je dan bij een team dat meedoet om 15de tot 20ste plaats ? Ik ben er van overtuigd dat Verstappen iets achter de hand heeft.»
Volgens Lammers wordt dat niet naar buiten gebracht omdat Verstappen anders kan worden beticht van contractbreuk. Nu heeft Arrows het initiatief genomen. Als Verstappen deze situatie niet had gewild , had hij zich veel sterker verzet tegen de beslissing van Walkingshaw.«
Het zou Lammers niets verbazen als Verstappen binnenkort aan de slag gaat als testrijder. »En dan denk ik aan teams als Ferrari , Toyota en Renault. Er zijn momenteel weinig testcoureurs beschikbaar met zoveel Formule 1-ervaring als Verstappen. Hij hoeft hier niet rouwig om te zijn. Hij doet nu een stap terug , maar ik verwacht dat hij er binnen een paar weken twee vooruit maakt. Bij Ferrari , Toyota en Renault heeft hij veel meer toekomstperspectief dan bij Arrows. Als een van de vaste rijders niet voldoet , kan hij zo als reserve worden ingezet« , aldus Lammers.
Verstappen werd deze winter al eens in verband gebracht met Ferrari en Toyota. Michael Schumacher , een goede vriend van Verstappen , zou hem een baantje als testcoureur hebben aangeboden in geval het niet goed kwam met Arrows. Dat meldde Verstappen vorig maand op zijn fanclubdag in Rosmalen. En bij Toyota , dit seizoen nieuw in de Formule 1, ligt hij eveneens goed. Kopman Mika Salo ( Toyota ) zei onlangs in een interview dat hij Verstappen er graag als testcoureur bij wil hebben.
Allard Kalff , autocoureur en columnist : »Dat Jos nu aan de kant staat , heeft hij aan zichzelf te wijten. Als ik mensen van het team spreek , kan ik mij niet aan de indruk onttrekken dat zij teleurgesteld zijn over zijn inzet. Als Walkinshaw zich nooit had afgevraagd of er betere rijders op de markt zijn , zat Jos nu nog in die wagen.
«Ik geloof niet dat het een kwestie van geld is. Ze vonden Jos gewoon niet snel genoeg en Frentzen was beschikbaar. Een rijder die in zijn loopbaan meer heeft bereikt dan Verstappen. Simpel.»
Huub Brentjens , algemeen directeur Jos Verstappen Fanclub : «Het zat er aan te komen de laatste weken , maar toch is het zwaar klote. We zijn allemaal behoorlijk emotioneel en aangeslagen. Gevolgen voor de fanclub heeft dit niet. We zijn geen eendagsvlieg. We hebben voor hetere vuren gestaan. Verstappen keert terug.»
Tom Walkinshaw , teambaas van Arrows : «We zijn heel blij dat Frentzen ons team komt versterken. Hij is een topcoureur , die zijn klasse heeft bewezen met het winnen van drie Grand Prix-wedstrijden. Het team bevindt zich in een belangrijke fase. We denken dat Frentzen ons vooruit kan helpen.»
Arrows-coureur Heinz-Harald Frentzen : «Ik kijk uit om voor Arrows te gaan rijden. Het team heeft een fantastische fabriek en ontzettend veel getalenteerde en toegewijde werknemers. Alle ingredienten zijn er om een stap voorwaarts te zetten. Ik ben ervan overtuigd dat we succesrijk zullen zijn.»
Lodewijck Varrosieau , belangenbehartiger van sponsor Lost Boys. «Ik begrijp hier niets van. Voor mijn gevoel waren Jos en Arrows een beetje getrouwd. Elke keer als ik Walkinshaw sprak , voelde het alsof hij Jos als zijn zoon beschouwde. Aan zijn prestaties kan het niet liggen. Er moet een andere reden zijn om voor Frentzen te kiezen. Ik vind het heel sneu voor Jos. Ik hoop dat hij dit seizoen testrijder kan worden bij McLaren of Ferrari. Dan zit hij eindelijk in een snelle wagen en kan hij laten zien hoe goed hij is. Die lijstjes van de testsessies gaan de wereld over. Als hij dan steeds bovenaan staat , bewijst hij zijn snelheid. En zo niet , dan is het ook duidelijk.»

TAIL :
Autosport ; Sport ; Gemotoriseerde Sporten

