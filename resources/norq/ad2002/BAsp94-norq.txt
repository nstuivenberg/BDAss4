DOCUMENT : 94 of 254

PAPER : Algemeen Dagblad

DATE : February 7, 2002


BYLINE : DOOR RENZE LOLKEMA

SECTION : Sport ; Pg. 15

LENGTH : 1408 words

BODY :

HEADLINE : Het Beest is een echte gentleman ; Jack de Heer : Ik heb alles te danken aan ijshockey

Het ijshockeytoernooi van de Winterspelen van Lake Placid in 1980 was een gedenkwaardig evenement. De Verenigde Staten veroverden in eigen land goud , onder meer door een onmogelijk geachte zege op de Sovjet-Unie. En Nederland deed voor de eerste en enige keer mee op het Olympisch podium. Op deze pagina : een nostalgische terugblik met Jack de Heer en andere Oranje-sterren van toen.
Na een dag waarop het verleden grondig is afgestoft , dromen Jack de Heer en zijn vrouw Laura een ogenblik weg. In het restaurant tegenover hun drukkerij laten ze alle herinneringen even bezinken. «Het is lang geleden» , vertelt Laura , «dat Jack zo over zijn tijd in Nederland heeft gesproken.» Jack zelf wil niet sentimenteel doen , maar zegt toch : «Ik heb alles aan te danken aan ijshockey. Mijn vrouw , mijn gezin , mijn geld.»
Jack de Heer was in zijn hoogtijdagen een sensatie. Voor hem klapten ze in Tilburg en Heerenveen de handen stuk. Tien keer werd hij kampioen , in 11 jaar. Wie hem nu treft in zijn Canadese woonplaats Lethbridge kan zich nauwelijks voorstellen dat dit de ijshockeyer was die in de jaren 70 en 80 bij de Trappers en de Flyers een jeugdidool was. Een ijshockeyer die Nederland bijna in zijn eentje naar de Winterspelen van Lake Placid schoot.
Heerenveen was in die jaren zo goed , dat het zelfs de halve finale van de Europa Cup haalde. En onder meer tegen het legendarische CSKA Moskou mocht uitkomen. Maar de geoliede ijshockey- en vechtmachine van coach Tichonov , het prototype van een Sovjet-communist , was in die tijd de halte voor iedere tegenstander. «Daarom» , zegt de 48-jarige De Heer , «ben ik er zo verschrikkelijk trots op dat ik drie keer in mijn leven tegen Tretjak heb gescoord. Da's toch niet de minste keeper.»
Na zijn loopbaan , die hij afsloot bij het Zwitserse Arosa , keerde De Heer terug naar Lethbridge , bijna 240 kilometer onder Calgary. Daar , in het diepe zuiden van de Canadese staat Alberta , lijkt het leven geen haast te hebben. De mobiele telefoon bijvoorbeeld werkt er niet. De Heer beheert er een drukkerij die hij een paar jaar terug van zijn vader kocht. In Lethbridge is hij een eerzaam burger. Gelovig , hardwerkend en gelukkig met zijn vrouw en twee kinderen. «We voelen ons hier thuis» , verklaart zijn vrouw Laura. «En veilig. Vooral dat. Er heerst hier eigenlijk geen criminaliteit.»
Veilig ? Maar met een man als Jack waan je je toch altijd veilig ? Het Beest noemden ze hem vroeger. Jack was voor niemand bang. En hamerde er in voorkomende gevallen op los. De Heer , glimlachend : «Tja. Als iemand mij in mijn ogen verkeerd aankeek , wilde ik hem al verrot slaan. Ik was snel geirriteerd. Jack , Het Beest , ja , dat was mijn bijnaam.» Beroemd waren zijn bokspartijen met Herbie Redshaw van GIJS Groningen. De twee gooiden hun handschoenen al uit zodra de eerste puck in het spel was gebracht. En vochten als gekken. «Ik kan er geen spijt van hebben» , zegt De Heer nu. «Het was de aard van het beestje. Als ik hier bij de Hurricanes ga kijken , het juniorenteam van Lethbridge , sta ik soms versteld. Die jongens vechten zo hard , zo verschrikkelijk hard. En dan vraag ik me wel eens af : Heb ik dat ook gedaan ? Was ik ook zo ? Ik kan het me nauwelijks voorstellen.»
Zijn vrouw Laura , die is geboren in Den Haag en met Jack mee verhuisde naar dat muisstille deel van Canada , kan zich ook nog wel een staaltje van Jacks agressiviteit herinneren. «Het was tegen Riesenheim , voor de Europa Cup. Hij werd van het ijs gestuurd en ging in de kleedkamer als een dolle tekeer. Koos Krikke , de manager van de Flyers , moest mij toen van de tribune halen om Jack te kalmeren. Dat lukte niemand. Hij was zo kwaad en verbouwde de hele kleedkamer. Haha , wat een toestanden toen.»
Jack de Heer werd in 1953 geboren , nadat zijn ouders een jaar eerder de wijk hadden genomen naar Canada om daar een bestaan op te bouwen. «Mijn moeder werd zeeziek op de boot. Althans , dat dacht ze. Ze bleek zwanger van mij te zijn.»
In Canada draaide Jacks leven alleen om ijshockey. Toen zijn vader in een magazine las dat het mogelijk was met een dubbel paspoort in Nederland spelen , werd met Tilburg gebeld. De Heer was binnen twee weken een Trapper. Een loopbaan in de NHL , de Noord-Amerikaanse profcompetitie , zette hij ervoor op de tocht. De Heer was al gescout door de Minnesota Northstars. De Heer : «Maar heel eerlijk , ik zou het niet lang in de NHL hebben gemaakt.»
De Heers ongecontroleerde boosheid dreigde hem bijna zijn loopbaan als Nederlands international te kosten. De Zweedse bondscoach van Oranje , Hans Westberg , vond De Heer te veel een vechter. «Maar op een gegeven moment kon hij niet onder mij uit. Ik zat vaak op de strafbank , maar scoorde ook veel.»
Het hoogtepunt als international beleefde De Heer in het Roemeense Galati. Daar , in 1979, werd Nederland wereldkampioen in de B-groep. En kwalificeerde zich voor de eerste en enige keer voor de Olympische Spelen. In de allesbeslissende wedstrijd tegen de ijzersterke DDR scoorde De Heer driemaal , waaronder de winnende treffer : 4-3. «En daarna de aankomst op Schiphol. 6000Mensen , voor een ijshockeyteam ! Het was ongelooflijk wat ons succes losmaakte in Nederland. We kregen zelfs een telegram van koningin Juliana. Het was het toernooi van mijn leven.»
Meer dan de Spelen zelf , beseft hij. «Het was niet leuk met 17-4 te verliezen van de Sovjet-Unie. Of met 10-1 van Canada.» Toch was hij blij dat door de zege van Nederland op Polen ( 5-2 ) zijn tweede vaderland niet doorstoomde naar de finale. «Canadezen zijn zo eigenwijs. Die vinden echt dat ze het ijshockey hebben uitgevonden. Voor hen telt het niet als je niet in de NHL hebt gespeeld. Maar ik ben blij met mijn loopbaan.»
Toch heeft hij soms spijt van zijn actieve carriere. Een jaar of twee geleden was De Heer zelfs manisch depressief. Zijn vele wedstrijden , zijn onstuimige gedrag , zijn passie voor de sport - de naweeen voelt hij nog elke dag. Gewrichtsontstekingen in zijn knieen en reuma elders in zijn lijf zijn de directe gevolgen van een intense loopbaan. Laura : «Jack is een piekeraar , altijd geweest. Dat hij nooit meer beter wordt , doet hem pijn. Maar hij gaat er nu beter mee om dan destijds. Toen zag hij het leven niet meer zitten , nu heeft hij het geaccepteerd zoals het is.»
En het spelletje speelt hij nog steeds. «De dokter heeft me aangeraden in beweging te blijven. En ijshockey speel ik het liefst.» De Heer is te bewonderen in een veteranencompetitie met wel heel speciale spelregels. Spelers worden geacht niet vaker dan twee keer per wedstrijd te scoren , mogen geen slapshots maken en bodychecks zijn verboden. «Aan uitslovers hebben we een hekel.» En scheidsrechters ? «Daar irriteer ik me nog wel eens aan. Maar niet meer zo als toen.»
Toen , vroeger , verleden. Jack de Heer met zijn zwarte krullen onder zijn helm , was 25 jaar terug een held voor velen. Zijn snelheid , zijn gratie , zijn opofferingsgezinheid , zijn doelpunten en zijn aanstekelijke vechtlust , maakten van hem een idool. «Soms mis ik het heel erg. De ene dag ben je een held , de volgende , als je bent gestopt , is het over. Ik heb goed geld verdiend in Nederland en Zwitserland , daar kon ik hier mijn huis van kopen. En de drukkerij. Hoewel ik het voor geen goud had willen missen , beschouw ik het als een fase die is geweest. Gordon McDonald , ook een Nederlandse Canadees en oud-ploegmaat van me , woont elders in Canada en is gasmeter. Afschuwelijk vindt hij dat. Hij verlangt terug naar vroeger. Ik niet. Hoewel , het zou mooi zijn als Feenstra Flyers een reunie organiseert. Daar zou ik echt veel zin in hebben. Want de spelers van toen zien elkaar nooit meer.»
De wildebras in hem is niet meer terug te vinden. Hij doet zijn achternaam eindelijk eer aan. Op zijn geboortegrond is Jack een echte heer geworden. Bescheiden , stijlvol en keurig. «Wat ik nu doe , vind ik ook geweldig. Ik sta weer onder druk , net als vroeger. Ik maak me zorgen over mijn 14 werknemers. Ik voel me verantwoordelijk. Ik pieker als het niet goed gaat met de boeren. Daar valt of staat onze economie mee. Ach , ik maak me gewoon zorgen over van alles. Maar uiteindelijk ben ik gelukkig. Ik ben blij met alles. Ik heb een geweldige vrouw , ik heb een prachtige zoon en dochter , en woon en leef hier graag. Ik zou met niemand willen ruilen.»
Jack de Heer als speler van Feenstra Flyers. «Ik zat vaak op de strafbank , maar scoorde ook veel.»

TAIL :
FOTO HENK HONING
IJshockey ; Sport ; Wintersport

