DOCUMENT : 102 of 158

PAPER : Algemeen Dagblad

DATE : February 5, 2002


BYLINE : VAN EEN ONZER VERSLAGGEVERS

SECTION : Binnenland ; Pg. 5

LENGTH : 495 words

DATELINE : Petten

BODY :

HEADLINE : Reactor in Petten even dicht ; Directie zwicht voor Pronk en Europese Commissie

Onder druk van minister Pronk ( Milieu ) en de Europese Commissie wordt de kernreactor in Petten even stilgelegd. Hoewel er geen direct gevaar is voor rampen , is er ophef ontstaan over de veiligheid in het bedrijf Nuclear Research and Consultancy Group ( NRG ) . De sluiting zal tenminste twee weken duren.
De directie zal de tijd gebruiken om aandacht te besteden aan de onvolkomenheden die Pronk heeft vastgesteld. Bij incidenten kon de NRG nooit op bedrijfsvoorschriften terugvallen , simpelweg omdat ze niet op papier stonden. «Ik heb me daar zelf ook over verbaasd» , zegt interim-directeur W. Schatborn. «Reactormanagers hadden altijd de vrijheid naar eigen inzicht te handelen. Die vrijheid gaan we limiteren. Ik wil wel benadrukken dat we gezondheidsnormen nooit hebben overschreden.»
Externe onderzoekers zullen tijdens de sluitingsperiode de hele veiligheidscultuur in het bedrijf onder de loep nemen. Zo zou de sfeer ernstig zijn verziekt. Zij kijken tevens nog een keer naar de twee lasfouten die in de vijf centimeter dikke wand van de reactor zijn geconstateerd. Schatborn : «Die zitten er al sinds 1984. Wij zijn nog steeds van mening dat we gewoon open hadden kunnen blijven , maar het verzoek van de Europese Commissie is heel belangrijk voor ons. Het is een van onze grootste opdrachtgevers.»
De reactor blijft de rest van de week draaien , omdat een patient met een hersentumor met spoed moet worden bestraald in het kader van de ontwikkeling van een nieuwe behandelmethode van hersentumoren. Verder houdt de NRG zich voornamelijk bezig met de productie van radio-isotopen , die in ziekenhuizen worden gebruikt voor diagnose , therapie en pijnbestrijding bij kankerpatienten. Het materiaal voor 60 procent van de 12 miljoen behandelingen met radio-isotopen die jaarlijks in Europese ziekenhuizen plaatsvinden , komt uit Petten. Schatborn : «We zullen de sluiting daarom zo kort mogelijk houden. Al kan ik nu al zeggen dat we sommige afspraken in de medische wereld niet kunnen nakomen.»
De sluiting van de reactor treft onder meer de afdeling nucleaire geneeskunde van het Academisch Ziekenhuis Rotterdam. Het hoofd van die afdeling , prof. E. Krenning , zei gisteravond in het tv-programma Netwerk dat zeker 50 patienten de komende tijd geen behandeling zullen kunnen krijgen en daardoor eerder zullen sterven. Volgens hem zitten alle Nederlandse ziekenhuizen en ook radiotherapeuten met het probleem dat de aanvoer van isotopen nu stokt. «Minister Borst moet dit maar aan de patienten uitleggen» , aldus Krenning.
Vakbond CFO denkt dat sluiting onder deze omstandigheden de beste stap is. Woordvoerder D. Geus : «Want je moet de zekerheid hebben dat het niet riskant is voor het personeel. Er werken zo'n 900 tot 1000 mensen. Er is ons door de directie verzekerd dat er geen arbeidstijdverkorting komt , omdat er onderhoud en dergelijke moet worden gepleegd en daar zijn veel mensen voor nodig.»

TAIL :
Kernenergie ; Economie ; Energievoorziening

