DOCUMENT : 192 of 254

PAPER : Algemeen Dagblad

DATE : February 5, 2002


SECTION : Sport ; Pg. 21

LENGTH : 587 words

BODY :

HEADLINE : «Op mensen als Vanenburg moet de KNVB zuinig zijn»

Gerald Vanenburg is geweigerd voor de speciale trainerscursus voor oud-internationals , omdat hij te weinig internationale finales heeft gespeeld. Een terechte afwijzing of zijn de normen te streng ?
Willem van Hanegem , assistent-bondscoach Nederlands elftal :
«Vanenburg is niet zo maar een speler. Hij heeft veel betekend voor het Nederlands voetbal. Hij is Europees kampioen geworden en heeft jaren op topniveau gevoetbald. Wat maakt het dan uit hoeveel finales iemand heeft gespeeld ? Het is echt te gek voor woorden om hem af te wijzen , omdat hij er eentje te kort komt. Als geen ander is Vanenburg met zijn techniek in staat het gat op te vangen dat Wiel Coerver heeft achter gelaten.»
Ben Crum , korfbalcoach en voorheen werkzaam bij de KNVB :
«De criteria zijn niet goed. Aan het aantal finales of het aantal interlands dat iemand heeft gespeeld kun je niet aflezen of hij het intellectuele vermogen heeft voor de cursus. Je kunt die criteria best handhaven , maar daarna moet je nog een intake-gesprek voeren. Dat lijkt me veel beter. Als ik Vanenburg was , zou ik een gesprek met de bond aanvragen. Het lijkt me raar dat een basisspeler van de enige nationale ploeg die iets heeft gewonnen niet in aanmerking komt voor de cursus.»
Frank Arnesen , technisch adviseur PSV , cursist coach betaald voetbal :
«Criteria vind ik prima , maar er moet altijd een uitzondering gemaakt kunnen worden. Vanenburg komt op papier een finale tekort , maar hij heeft zo veel gepresteerd voor het Nederlandse topvoetbal , zo veel mensen vermaakt. Daardoor is hij een voorbeeld voor de jeugd. Op zulke mensen moet de KNVB zuinig zijn.
De vraag die de bond zichzelf moet stellen is : Hoe kunnen we Vanenburg het best begeleiden op de weg die hij wil inslaan ? Via zo'n individuele aanpak voorkom je dat waardevolle krachten afhaken en verloren gaan.»
Andries Jonker , KNVB-coach jeugdopleiding en ex-trainer FC Volendam :
«Ik heb de cursus gedaan in het seizoen 1996/97. Voor mij was het destijds moeilijk een plek te krijgen , simpelweg omdat ik geen geweldige carriere als speler kon overleggen. Ik vond toen al dat je in het toelatingsbeleid vooral zou moeten kijken naar de trainerspotentie van een kandidaat. Daar gaat het tenslotte om. Om die potentie in kaart te brengen zul je altijd toetsingscriteria moeten hanteren. Of de huidige criteria wat dat betreft toereikend zijn , kan ik niet beoordelen.»
Rob de Leede , woordvoerder KNVB :
«De eisen zijn zes jaar geleden opgesteld. Er is gekeken naar een groepje oud-spelers dat in aanmerking kwam om binnen een jaar klaargestoomd te worden voor het grote werk. Dat waren Neeskens , Ronald Koeman , Rijkaard , Gullit en Van Basten. De gemene deler van dat groepje was dat ze vijfmaal de eindronde van een WK of EK hadden gespeeld , dan wel met hun club in een Europese finale hadden gestaan.
Vanenburg voldoet daar net niet aan , maar in sport gelden nu eenmaal soms harde regels. Straks gaan vanuit Salt Lake City ook sporters naar huis die op eenhonderdste van een seconde een medaille hebben gemist.»
Jan Reker , directeur Coaches Betaald Voetbal ( CBV ):
«Gerald heeft me gebeld en zijn beklag gedaan. Ik heb hem gevraagd zijn klachten op papier te zetten. Dan heb ik argumenten in handen om eventueel te praten over het veranderen van de normen. Ze zijn dus een aantal jaren geleden vastgesteld , maar je dient ze steeds te toetsen aan de praktijk. Ik heb echter nog niets gekregen van Vanenburg.»

TAIL :
Gerald Vanenburg
FOTO ANP
Voetbal ; Sport

