DOCUMENT : 81 of 254

PAPER : Algemeen Dagblad

DATE : February 8, 2002


BYLINE : DOOR RENZE LOLKEMA

SECTION : Sport ; Pg. 19

LENGTH : 673 words

DATELINE : Salt Lake City

BODY :

HEADLINE : Uytdehaage : Koss als voorbeeld

Jochem Uytdehaage gaf gisteren opnieuw voeding aan de discussie of hij of Wennemars de Olympische 1500 meter , halverwege de tweede week van de Winterspelen , gaat schaatsen. «Als ik me goed voel , rijd ik die race.» Dat betekent dat bij een geringe fysieke tegenslag Wennemars alsnog aan de start verschijnt. «Die mogelijkheid bestaat» , zei de Utrechter gisteren in het Holland Heineken House in Salt Lake City.
Uytdehaage is morgenavond een van de favorieten op de 5 kilometer , maar over die afstand werd de voorbije dagen nauwelijks gesproken. Vanwege Wennemars« aanhoudende protesten werd er volop gespeculeerd of Uytdehaage zijn startbewijs alsnog zou afstaan. »Onzin« , riep zijn trainer Gerard Kemkers. Uytdehaage vond dat ook. »Ik heb Erben twee keer verslagen , dat moet genoeg zijn. Discussie gesloten.«
Uytdehaage klopte Wennemars in januari in Heerenveen tijdens een skate-off om het laatste Nederlandse startbewijs. Dat had hij tijdens de trials in december ook al gedaan. In Kemkers» kernploeg ergerden de schaatsers zich de afgelopen dagen groen en geel aan de discussie die vanuit het Spaar Select-kamp steeds weer nieuw leven wordt ingeblazen. Carl Verheijen verwoordde dat gisteren als volgt : «Als er een discussie ontstaat , mag die niet gaan over Uytdehaage. Dat is namelijk iemand die op het snelle ijs van Salt Lake City snelheid kan maken. Rintje kan dat minder. Daar moet de discussie dan over gaan. Maar het is nu nog helemaal geen discussie.»
Uytdehaage doet tijdens de 19de Winterspelen mee op drie afstanden. Naast de 5 km van morgen en de mijl van 19 februari meldt hij zich ook voor de 10 km. «Ik vind Koss bijvoorbeeld een groot sporter. Hij won drie keer goud in Lillehammer '94 op de afstanden die ik ook rijd. En ik ben dus de enige Nederlander die dat kan evenaren. Die 1500 meter wil ik dolgraag rijden , dat lijkt me duidelijk.»
Vorige week testte Uytdehaage zichzelf in Calgary op de 5 km. Hij kwam uit op 6.25,93, de snelste seizoenstijd. Morgen hoopt hij op 6.15 te komen. «Die tijd moet je rijden om iemand te verslaan , denk ik.» Dat gevoel van Calgary , eigenlijk het gevoel van het hele seizoen waarin hij Europees kampioen werd , heeft hem nog steeds in de macht. «Ik voel nergens pijntjes. Ik beweeg makkelijk , m'n benen lopen niet vol. Zo voelt topvorm. Ik weet steeds beter hoe ik mijn races moet rijden. Dat is wel leuk.»
Het gezaghebbende Amerikaanse tijdschrift Sports Illustrated voorspelt dat Uytdehaage de enige Nederlander wordt die goud wint. En wel morgen. «Dat vind ik een hele eer , er wordt toch rekening met me gehouden» , reageerde hij. «Maar vaak komen prognoses niet uit. Aan mij de taak daar verandering in te brengen.»
De Olympische debutant zegt nuchter te blijven onder alle aandacht en de druk die de Winterspelen met zich meebrengen. «Het is misschien wel heel saai om te zeggen , maar het zijn maar 12,5 rondjes. Dat is niet anders dan een wedstrijd om de Gruno-bokaal. Ik vind het niet moeilijk bepaalde gevoelens buiten te sluiten. Maar het is anders , ja. Mijn broer bijvoorbeeld trekt hier wel een Oranje-overall aan. Normaal gesproken staat-ie ergens achteraf op z'n gemak de wedstrijd te bekijken. Ik moet daar wel om lachen. Maar er heeft nog nooit iemand harder gereden door druk van buitenaf. Dan gebeurt juist het tegenovergestelde.»
Op het Olympische ijs testte Uytdehaage zich deze week op de 3 km , een voor mannen incourante afstand , en klokte 3.44. «Ik reed angstig makkelijk» , zei hij gisteren. «Ik verbaas me er een beetje over. Ik rijd nog steeds heel makkelijk. Nou ja , ik wil op 25 februari kunnen zeggen dat dit mooie Spelen geweest zijn. Dit zijn wedstrijden waarin je grenzen gaat verleggen. En als je goud wint , word je een van de unieke sporters in Nederland. Want Olympisch goud wint niet iedereen. Op die manier wil ik de Winterspelen gaan beleven.»
Jochem Uytdehaage : «Ik voel nergens pijntjes. Ik beweeg makkelijk , m'n benen lopen niet vol. Zo voelt topvorm.»

TAIL :
FOTO LEO VOGELZANG
Schaatsen ; Sport ; Wintersport

