DOCUMENT : 44 of 94

PAPER : Algemeen Dagblad

DATE : February 7, 2002


BYLINE : DOOR ONZE CORRESPONDENT AD VAESSEN

SECTION : Buitenland ; Pg. 7

LENGTH : 662 words

DATELINE : Berlijn

BODY :

HEADLINE : Gunter Grass rijt oorlogswond open

Gunter Grass herinnert met zijn novelle Im Krebsgang de Duitsers aan de ondergang van het vluchtelingenschip Wilhelm Gustloff in 1945.
Bijna 10.000 Duitsers - vrouwen , kinderen en grijsaards - liggen in het massagraf op de bodem van de Oostzee. Ze verdronken begin 1945 in het ijskoude water , nadat hun overbevolkte vluchtelingenschip was getroffen door Russische torpedo's.
Decennialang is deze ramp met de «Duitse Titanic» door de oosterburen zelf en ook door historici verdrongen. Tegen de achtergrond van de tientallen miljoenen slachtoffers in de Tweede Wereldoorlog werd collectief gezwegen over de ondergang van het cruiseschip Wilhelm Gustloff. Nobelprijswinnaar Gunter Grass rijt de wond open met zijn zojuist verschenen novelle Im Krebsgang , die is gebaseerd op deze catastrofe van 30 januari 1945. Duitse media besteden veel aandacht aan het boek en reconstrueren de tragedie. Zelfs de regering van kanselier Schroder is zijdelings betrokken bij het herontdekte drama. Diens woordvoerder en adviseur Uwe-Karsten Heye stond als vierjarige peuter met zijn moeder op de passagierslijst. Door toeval kon hun trein nog net de linies van het Rode Leger in het toenmalige Oost-Pruisen passeren. Zijn vader ging er maandenlang vanuit dat ook zij bij de grootste scheepsramp aller tijden waren omgekomen.
De Duitse vluchtelingen arriveerden uitgeput in de havenstad Gdynia ( nu Polen ) , van waaruit het schip naar Sleeswijk-Holstein zou varen. Ze waren sinds dagen te voet of met paard en wagen op de vlucht voor aanstormende Sovjet-troepen. De Duitsers zelf noemden zich verdrevenen , weggejaagd van soms eeuwenoud Duits gebied.
Het luxe schip bood ruimte aan 1436 passagiers , maar binnen enkele uren bevonden zich al 6000 mensen aan boord. De Gustloff vertrok met ten minste 9000 personen ( een serieuze bron spreekt van 10.500 ) . De vluchtelingen zaten overal , ook in het lege zwembad en op het podium van het theater. Alleen de bemanning wist dat de reddingsboten slechts aan 700 mensen ruimte boden.
Kapitein Friedrich Petersen koos op 30 januari 1945 de route dwars door de Oostzee. Langs de kust dreven mijnen en gevreesd werd ook de vijandelijke artillerie. Niet eens halverwege , ten oosten van het eiland Bornhom , sloeg om 19.00 uur het noodlot toe. De Gustloff werd ontdekt door een Sovjet-onderzeeer , onder leiding van een 32-jarige kapitein. Hij maakte een grote boog om het schip om het van achteren aan te vallen. Om 21.15 uur gaf hij het bevel drie torpedo's af te vuren.
Het schip stroomde vol met water van min 16 graden. Er werd gevochten om reddingsvesten en om een plekje in de schaarse reddingsboten. Bemanningsleden losten waarschuwingsschoten. Honderden vluchtelingen sprongen over boord. Duizenden anderen zaten in het binnenste van het schip als ratten in de val.
Welgeteld 62 minuten duurde de doodsstrijd , toen was de Gustloff in de golven verdwenen. Een begeleidende onderzeeer en een ander schip redden 1239 burgers.
Gunter Grass beschrijft hoe ene Ursula door de Duitse onderzeeer wordt opgepikt. Ze begint een nieuw bestaan in Schwerin , waar ook haar zoon Paul wordt geboren. Hij vlucht naar het Westen als de communistische DDR in 1961 de Muur bouwt. Diens zoon wordt een overtuigde neonazi. Het is Duitse geschiedenis in een notendop.
Grass wordt geprezen. Soms vanwege de literaire kwaliteiten , soms om zijn lef. De linkse schrijver doorbreekt volgens de Suddeutsche Zeitung een taboe door in de «as van verdrijving , vluchtelingen en bombardementen te poken». Literatuurpaus Marcel Reich Ranicki prijst het boek eveneens. Maar 's lands bekendste criticus haalt uit naar conservatieve kringen , die deze novelle aangrijpen om een nationaal requiem voor verdreven Duitsers te houden. «In Auschwitz kwamen elke dag 10.000 mensen om.»

TAIL :
De Wilhelm Gustloff
Literatuur ; Tweede wereldoorlog ; Scheepvaartongevallen ; Rampen en Ongevallen ; Kunst en Cultuur ; Geschiedenis ; Kunst ; Taal- en Letterkunde

