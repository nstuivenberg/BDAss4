DOCUMENT : 1 of 254

PAPER : Algemeen Dagblad

DATE : February 9, 2002


BYLINE : DOOR A. TH. VAN DEURSEN

SECTION : Sport ; Pg. 31

LENGTH : 837 words

BODY :

HEADLINE : Kroonprins verdient ruimte

Iedereen wil graag zijn eigen leven leiden en zijn eigen keuzes maken. Voor een troonopvolger geldt dat hij maar een keer een keus maakt : hij aanvaardt het ambt of hij wijst het af.
Koningen moeten gezien worden. Hun leven speelt zich af in het openbaar , dat is ook niet pas in onze tijd begonnen. De Franse koning Lodewijk XIV liet zich elke morgen wekken door de eerste kamerheer. Dan begaf hij zich naar de ontvangkamer , om daar gekleed in ochtendjas en pantoffels de naaste familieleden te begroeten. Vervolgens kwamen de voornaamste heren van het hof naar binnen , en in hun bijzijn liet de koning zich aankleden. Dan volgde het ontbijt , natuurlijk in een zaal vol toeschouwers.
In die trant ging het de hele dag door. Lodewijks leven verliep als een doorlopende voorstelling. Ja , hij had ook wel zijn prive momenten , waarop hij zich afsloot voor het publiek. Daar waren de mensen dan juist extra nieuwsgierig naar. Foto's waren nog onbekend , maar boekjes niet. En al was het verboden kwaad te spreken of te schrijven over de koning , onthullingen over het Franse hof vielen altijd zo in de smaak dat ze ondanks het risico voor schrijver en uitgever toch verschenen. De meest pikante pamfletten werden trouwens gewoonlijk over de grens in Nederland gedrukt. Dat was ook toen al volgens de Fransen een land waar alles mocht.
Niet veel verschil dus met onze tijd ? Een 17de-eeuwse koning kon geen stap zetten zonder dat hij werd bekeken , om niet te zeggen begluurd. Maar een man als Lodewijk XIV wilde dat ook. Die vertoning moest dienen om zijn grootheid en glorie te verkondigen. Dat paste bij zijn koninklijke waardigheid , want hij was de machtigste man in het land , en dat moest iedereen weten. Hij kreeg dus iets terug voor het verlies van privacy : hij had macht. Zo is het ook tegenwoordig meestal met mannen en vrouwen die de aandacht van pers en televisie naar zich toetrekken.
Popzangeressen , filmsterren en sporthelden moeten een deel van hun prive-bestaan offeren aan de media , maar ze krijgen iets terug. Ze mogen werk doen dat ze leuk vinden , ze zijn beroemd zolang ze goed presteren , en ze verdienen gewoonlijk een mooi inkomen. Voor dat alles betalen ze dan een prijs , dat laat zich nu eenmaal niet vermijden. Maar ze hebben er zelf voor gekozen , en ze kunnen altijd uitstappen als het hun te veel wordt.
Moderne koningen en prinsen nemen in deze reeks van publieke persoonlijkheden een aparte plaats in. Zij hebben niet zelf gekozen. Ze zijn in die rang geboren , en worden letterlijk vanaf de wieg gevolgd.
Ze hoeven niets meer te bewijzen. Voor ze het wisten waren ze al rijk en beroemd. Wat kan een mens nog meer wensen ? Heel veel. We willen allemaal graag ons eigen leven leiden en onze eigen keuzes maken. Maar wie als kroonprins in de wereld komt kan maar een keer zelf kiezen. Hij kan de verplichting die geboorte hem oplegt afwijzen of aanvaarden. Die beslissing heeft Willem-Alexander enkele jaren geleden genomen. Nu is er geen weg terug meer.
Wie terugziet op de huwelijksdag kan niet anders doen dan erkennen dat Nederland Willem-Alexander en Maxima als kroonprinselijk paar heeft geaccepteerd. Maar dan moeten de Nederlanders nu ook zorgen dat prins en prinses hun werk kunnen doen. Daarvoor zijn denk ik twee dingen nodig. Het ene is respect. Spreekt dat niet vanzelf ? Ik geloof het niet. In het dagelijks leven weten we best wat respect betekent. Je laat een ander in zijn waarde en stelt geen onbescheiden vragen.
Maar dat geldt niet meer zodra er een microfoon of een camera bij de hand is. Een verslagen kampioen die huilend op een bankje zit kan zeker weten dat hij op dat moment in beeld is. Als er dan nog een verslaggever langs komt om te vragen hoe hij zich voelt , wordt het pas echt genieten. Vorstelijke tranen en prinselijke emoties worden natuurlijk ook zonder enige terughoudendheid vertoond. Daar is naar ik vrees niet eens veel aan te doen , en de schuld ligt ook niet uitsluitend bij de media. Zolang er vraag is naar een product wordt het geleverd. Wel kan het koninklijk huis bepaalde journalisten weren. Ik zou er wel een weten , die ik niet meer wilde zien.
Nog een tweede ding is nodig. Koningen van de 17de eeuw namen al die publieke aandacht voor lief omdat zij er iets voor terugkregen. De Nederlandse koning staat al meer dan 150 jaar lang niet meer in het middelpunt van de macht. Elke drager van de kroon moet zelf het geheim ontdekken hoe hij of zij de koninklijke waardigheid kan uitoefenen op een manier die het ambt betekenis geeft.
De huidige koningin heeft een antwoord gevonden dat bij haar stijl en persoonlijkheid past. Haar opvolger en zijn echtgenote zullen nu de tijd en de ruimte moeten krijgen hun eigen oplossingen te ontwikkelen. Zolang ze op zoek zijn kan ik wel even zonder foto's.
Prof.dr. A.Th. van Deursen was hoogleraar nieuwe geschiedenis aan de Vrije Universiteit in Amsterdam.

TAIL :
Koningshuizen ; Privacy en geheimhouding ; Recht ; Burgerlijk Recht ; Politiek en Staat ; Staatsrecht ; Staatsvormen

