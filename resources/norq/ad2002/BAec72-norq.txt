DOCUMENT : 72 of 119

PAPER : Algemeen Dagblad

DATE : February 6, 2002


BYLINE : VAN EEN ONZER VERSLAGGEEFSTERS

SECTION : Economie ; Pg. 23

LENGTH : 311 words

DATELINE : Rotterdam

BODY :

HEADLINE : MKB iets minder somber ; Vooruitzichten economische groei verschillen per sector

Ondernemers uit het midden- en kleinbedrijf zijn iets minder somber over de economie dan een paar maanden geleden. Ook over de vooruitzichten voor het eigen bedrijf zijn zij iets minder pessimistisch.
Het dieptepunt van een paar maanden terug is daarmee achter de rug , maar het optimisme van een jaar geleden is nog ver weg.
Dat blijkt uit het driemaandelijkse onderzoek van het NIPO onder drieduizend ondernemers , in opdracht van werkgeversvereniging MKB-Nederland.
«MKB-Nederland merkt dat de stemming in het MKB zich momenteel tussen hoop en vrees beweegt» , aldus de organisatie. Begin 2001 was 82 procent van de ondervraagden positief over economie. Nu is dat iets meer dan de helft , een geringe opleving ten opzichte van het vorige kwartaal. «Maar echt overtuigend is het nog niet. Er zijn gewoonweg teveel onzekerheden.» Of het herstel echt doorzet , hangt volgens de MKB-bedrijven vooral af van wat er met de Amerikaanse conjunctuur zal gebeuren. Ook de loonkosten spelen een bepalende rol voor een eventueel herstel. Want hoewel omzet , winst en export weer in de lift lijken te zitten , waarschuwt de werkgeversvereniging ervoor datstijgende loonkosten roet in het eten kunnen gooien. Die zouden de concurrentiepositie van de ondernemers kunnen aantasten. Tussen de sectoren bestaan overigens grote verschillen. Bedrijven in de industrie , bouw en transport zijn pessimistischer dan de consumentensectoren als detailhandel en horeca. «Als er ellende is in de wereld , wil men toch goed gekleed zijn en lekker eten» , verklaart MKB-voorzitter Hans De Boer. «En laten we het relativeren : We hebben het over iets lagere groei , maar er heerst nog altijd welvaart.»
De cijfers van het midden- en kleinbedrijf zijn tot nu toe redelijk goede voorspellers gebleken van de ontwikkeling van de hele Nederlandse economie.

TAIL :
Bedrijfsleven ; Economie

