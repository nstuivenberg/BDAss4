DOCUMENT : 34 of 52

PAPER : Algemeen Dagblad

DATE : February 6, 2002


BYLINE : DOOR DAAN VAN DE STAAIJ

SECTION : Voorpagina ; Pg. 1

LENGTH : 597 words

DATELINE : Rotterdam

BODY :

HEADLINE : Onderzoek naar fraude ambtenaren

De gemeente Utrecht onderzoekt mogelijke fraude door ambtenaren tussen 1995 en 2000. Medewerkers van de dienst Stadsbeheer ( DSB ) zouden zich jarenlang schuldig hebben gemaakt aan financiele malversaties bij het toezicht op ( vee ) markten in de stad. De exacte omvang van de fraude en de schade voor de gemeente zijn onbekend.
De gemeente onderzoekt «mogelijke onregelmatigheden» en «overtreding van geldende procedures» bij Stadsbeheer , bevestigt een woordvoerder van wethouder J. van Zanen. Het onderzoek is in handen van de gemeentelijke accountantsdienst en een extern bureau. De accountantsdienst heeft inmiddels ambtenaren gehoord en beslag gelegd op de administratie van de afdeling. De gemeente baseert zich op een brief van een ambtenaar waarin malversaties bij de dienst worden gemeld.
Op pagina 5 «Ambtenaren lieten zich zwart betalen»
«Ambtenaren lieten zich zwart betalen»
vervolg van pagina 1 Fraude ambtenaren
De fraude zou zijn gepleegd door medewerkers van de afdeling Markten , onderdeel van de DSB. Zij houden op vee- en weekmarkten toezicht en innen het marktgeld. Deze ambtenaren zouden zich voor hun werkzaamheden stelselmatig zwart hebben laten betalen door organisatoren van evenementen.
Ook werd door medewerkers geld verduisterd bij de verkoop van toegangsbewijzen voor vee tijdens veemarkten , staat in de vertrouwelijke brief van 22 november vorig jaar. De brief , in het bezit van deze krant , werd destijds aan de directie en het dagelijks bestuur van de Ondernemingsraad van de DSB verstuurd.
De «klokkenluider» - die zelf volgens een ingewijde ook onderwerp is van het fraudeonderzoek - schrijft jarenlang te hebben gezien hoe leidinggevenden van de afdeling Markten herhaaldelijk medewerkers inzetten bij evenementen die onder het beheer van de DSB vallen. In plaats van deze personeelskosten in rekening te brengen bij de organisatoren van de evenementen , werden ambtenaren contant , zwart uitbetaald. Ook zou geld zijn weggesluisd van de gemeentelijke boekhouding , mogelijk om dit zwartgeldcircuit te financieren.
De directie van Stadsbeheer wil niet inhoudelijk op de beschuldigingen ingaan «zo lang het onderzoek loopt» en heeft ook geen aangifte gedaan bij justitie. Vooralsnog worden geen disciplinaire maatregelen tegen mogelijk betrokken medewerkers overwogen. Evenmin werd het inlichten van de Fiscale Inlichtingen- en Opsporingsdienst noodzakelijk geacht. De gemeente wil eerst het eigen onderzoek afwachten , dat naar verwachting volgende week wordt afgerond , aldus Van Zanen. Een inval door de accountantsdienst was vooralsnog «voldoende» , laat de wethouder weten. Opvallend is dat de accountantsdienst pas op 10 januari een onderzoek is begonnen , ruim anderhalve maand nadat de zaak aanhangig werd gemaakt bij de directie van de DSB. Volgens de gemeente is hiermee gewacht om redenen van «zorgvuldigheid». «We wilden de zaak tot in de kleinste details voorbereiden , om te voorkomen dat betrokkenen onnodig worden beschadigd» , aldus de woordvoerder van B&W.
Fractievoorzitters in de gemeenteraad zijn begin deze maand vertrouwelijk op de hoogte gebracht van het onderzoek. De SP-fractie in de gemeenteraad noemt de zaak «hoogst ernstig». Voorzitter P. Jansen zal in de raad opnieuw pleiten voor het instellen van een onafhankelijk bureau dat toeziet op de integriteit van gemeenteambtenaren , zoals in Amsterdam al bestaat. Hij krijgt daarbij steun van collegepartij Leefbaar Utrecht.

TAIL :
Gemeentebestuur ; Fraude en corruptie ; Recht ; Criminaliteit ; Delicten ; Politiek en Staat ; Staatsrecht ; Gemeenten

