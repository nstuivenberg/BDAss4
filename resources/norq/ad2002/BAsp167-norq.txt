DOCUMENT : 167 of 254

PAPER : Algemeen Dagblad

DATE : February 5, 2002


BYLINE : VAN EEN ONZER VERSLAGGEVERS

SECTION : Sport ; Pg. 17

LENGTH : 337 words

DATELINE : Calgary

BODY :

HEADLINE : Beroerde test Rintje Ritsma

Sommige van zijn schaatscollega's beweren dat Rintje Ritsma op 19 februari de zwakste Nederlander zal zijn op de Olympische 1500 meter. Het ijs in Salt Lake City zou veel te snel zijn voor 93 kilo zware Fries. Zondagavond laat gaf Ritsma zijn critici voorlopig gelijk. In het Canadese Calgary , op soortgelijk ijs als straks in Amerika , kwam Ritsma tijdens een testrit uit op 1.50,88.
Die tijd is , voorzichtig gezegd , verontrustend. «Die tijd is belabberd» , vond Ritsma zelf. Dat het ijs in optimale conditie was , bewezen een Amerikaan , enkele Canadezen en een Wit-Russin. Casey FitzRandolph won de 500 meter in 34,59, zijn Canadese TVM-ploeggenoten Mike Ireland ( 34,77 ) en wereldkampioen Jeremy Wotherspoon ( 34,87 ) bleven in buurt.
Bij de vrouwen was Catriona LeMay-Doan indrukwekkend , 37,36, gevolgd door Anzhelika Kotyuga ( 37,69 ) . De Wit-Russin verbaasde twee weken geleden al met een derde plaats op het WK sprint in Hamar.
Ritsma moest zelfs de zwakke Hongaar Balo voor zich dulden ( 1.49,69 ) . De TVM-kopman weet zijn povere testrit aan zijn materiaal. «Ik heb nieuwe buizen aan mijn schaatsen gezet. In de training schaats ik wel snelle ronden , in de wedstrijden nog niet. Tja , verklaar dat maar eens. Zelf begrijp ik daar niets van. Misschien heeft het wel met de staande start te maken , daar verlies ik nu veel energie mee. Ik denk dat ik morgen mijn oude buizen maar weer eens onder doe.»
In Salt Lake City schaatsen ook Ids Postma , Jan Bos en Jochem Uytdehaage de mijl voor Nederland. Hun voorbereiding verloopt nagenoeg vlekkeloos. Ritsma : «Ik heb nog dik twee weken te gaan , daarin kan van alles gebeuren. Misschien kan ik straks in Salt Lake City in de avonduren nog een testwedstrijd schaatsen , na afloop van een Olympische wedstrijd. Ik had alleen gehoopt dat de aanloop wat soepeler zou verlopen. Ik had graag een lekkere 1500 meter gereden , met 1.47 of 1.48. Nu ben ik toch weer met mijn materiaal bezig. Dat leidt af en kost alleen maar energie.»

TAIL :
Schaatsen ; Sport ; Wintersport

