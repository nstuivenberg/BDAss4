DOCUMENT : 143 of 254

PAPER : Algemeen Dagblad

DATE : February 6, 2002


BYLINE : CHRISTIAAN RUESINK

SECTION : Sport ; Pg. 18

LENGTH : 413 words

BODY :

HEADLINE : Elftallen uit de oertijd

Het is nu nauwelijks meer voor te stellen , maar het betaald voetbal begon in 1954 met liefst 54 clubs. Daar zaten illustere namen bij als Brabantia , DOSKO , Emma en Oosterparkers. Zij kenden een heel korte periode in het profvoetbal. Brabantia ging na een seizoen terug naar de amateurs. De andere drie volgden in de seizoenen daarop. Voor 1960 waren ze al verdwenen. In het boek Anno de jaren vijftig komen ze weer tot leven. Het is een uitgave in een reeks naslagwerken van uitgeverij Strengholt.
Anno de jaren vijftig is een wekelijkse rubriek in Voetbal International. Spelers van toen vertellen het verhaal van een elftal uit de oertijd van het betaald voetbal. Dat levert soms prachtige anekdotes op , maar is meestal een tikkeltje oubollig. De foto maakt echter veel goed. Bij elk verhaal staat een , meestal ingekleurd , plaatje van het elftal. Teams waarnaar je uren kunt kijken. Vooral de details zijn soms verrukkellijk.
Zo zien we op pagina 242 bij de foto van SVV uit 1958 dat Jan van Schijndel om de rand van zijn voetbalbroekje een zakdoek heeft gekruld. Piet Romeijn legt in de tekst uit dat dat uit bijgeloof was , maar dat Van Schijndel hem nooit gebruikte. Ook beweert de rossige back , die later furore maakte bij Feyenoord , dat Van Schijndel op de nominatie heeft gestaan burgemeester van Schiedam te worden. Of het waar is of niet , dat doet er niet toe in Anno de jaren vijftig. Het is geen wetenschappelijk verantwoorde geschiedschrijving , meer een poging een tijdsbeeld te scheppen. Een periode waarin veel werd gelachen. Vrijwel elk verhaal is doorspekt met voorbeelden van voetbalhumor.
Na een aantal bladzijden gaat dat vervelen en heb je de neiging alleen nog te kijken naar de elftalfoto's. Naar de tenues bijvoorbeeld. Shirts met knoopjes en een kraag in de meest fantastische kleurencombinaties , zoals het rood , wit , blauw bij KFC of het grijs-rood van Haarlem , vrijwel identiek aan dat van Excelsior. De mooiste truien zijn echter die met een V op de borst. Zoals die van SC Enschede , EBOH , De Valk , Amsterdam , EDO , VVV , ADO , Blauw-Wit , De Graafschap , Holland Sport , Leeuwarden , NOAD , RBC , Sittardia en Zwartemeer. Waarom bestaan zulke shirts niet meer ?
Anno de jaren vijftig Tom van Hulsen ( VI ) Uitgeverij Strengholt 286 pagina's Euro 17,95 ISBN 906860120
Reacties en informatie : sportboeken@ad.nl
Het eerste elftal van SVV uit de jaren 50.

TAIL :
Non fictie ; Voetbal ; Sport ; Kunst en Cultuur ; Kunst ; Taal- en Letterkunde

