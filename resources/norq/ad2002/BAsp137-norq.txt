DOCUMENT : 137 of 254

PAPER : Algemeen Dagblad

DATE : February 6, 2002


BYLINE : DOOR MARK VAN RIJEN

SECTION : Sport ; Pg. 21

LENGTH : 610 words

DATELINE : Waalwijk

BODY :

HEADLINE : RKC deelt PSV dreun uit ; Wedstrijd onderbroken na incident met golfballen

SV had de zege in de slotfase tegen RKC Waalwijk voor het grijpen. De landskampioen had na een moeizame avond de krachten bij de opponent gesloopt. Bij een stand van 1-1 was het wachten op de bevrijdende Eindhovense treffer.
Toen kwam de uitbraak van RKC , de fraaie voorzet van Garry de Graef en de luchtacrobatiek van Eddy Putter , de invaller die onlangs werd teruggehaald van FC Volendam. Met 2-1 ging PSV onderuit. Die klap kwam hard aan bij de titelverdediger , die zich in de wedloop met Ajax en Feyenoord in feite geen misstap kan veroorloven.
RKC voetbalde net als PSV matig , maar was wel uiterst slagvaardig. Meteen bij het eerste gevaarlijke moment van de wedstrijd , in de 23ste minuut , nam de ploeg van Martin Jol een voorsprong. De buitenspelval van PSV haperde , Santi Kolk ontsnapte op rechts. Zijn voorzet was iets te ver teruggetrokken , waardoor alle PSV'ers en RKC'ers op het verkeerde been kwamen te staan. Alleen Rick Hoogendorp niet. Zoals het een echte spits betaamt , beoordeelde hij de situatie goed. Beheerst nam hij de bal aan en schoot raak : 1-0 voor RKC.
Lang kon de thuisploeg niet genieten van de voorsprong. Drie minuten later zaten beide ploegen in de kleedkamer voor een afkoelingsperiode van ruim een kwartier. Arbiter Luinge legde volkomen terecht het spel stil nadat vanuit het RKC-vak achter PSV-doelman Patrick Lodewijks drie golfballen op het veld waren gegooid. Op aanwijzing van supporters konden drie vermoedelijke daders worden aangehouden.
Het was de tweede maal dit seizoen dat een duel in de eredivisie moest worden onderbroken voor een dergelijk incident. Bij NAC - Willem II op 23 september gooide de NAC-aanhang ook met golfballen , en bovendien met vislood , telefoons en aanstekers. Dat duel werd gestaakt en later zonder publiek uitgespeeld. Met een dertigtal stewards op de uitkijk naar het vak waar de ellende begon , hervatte Luinge gisteravond de wedstrijd. Marcel Brandts , technisch directeur van RKC , had kort daarvoor via de omroepinstallatie van het stadion een beroep op het publiek gedaan zich sportief te gedragen. Hij noemde het voorval «RKC onwaardig».
De Waalwijkse profclub moet oppassen dat het zijn kostbare reputatie van warme en sympathieke vriendenformatie niet te grabbel gooit. Vorige week tegen Willem II was er ook al een naar voorval. RKC-routinier Carlos van Wanrooy raakte verwikkeld in een ordinair conflict met assistent-coach Adri van Tiggelen van Willem II , met een massaal handgemeen als gevolg. Ook dat was RKC onwaardig.
In de tweede helft misten eerst Bruggink en Gakhokidze dotten van kansen , alvorens PSV toch langszij kwam. Michael Lamey is met ingang van volgend seizoen PSV'er , maar was nu alvast behulpzaam. De rechtsback van RKC maaide als een beginneling over de bal heen , waarna Gakhokidze op luttele meters van de doellijn een presentje kreeg aangeboden : 1-1.
PSV voetbalde met Bruggink op de plaats van de geschorste middenvelder Mark van Bommel , en Kezman en Vennegoor of Hesselink in de spits. De scouts van PSV hebben Vitesse-middenvelder Remco van der Schaaf hoog op de lijst genoteerd als mogelijke vervanger van Van Bommel , die er geen geheim van maakt dat hij na dit seizoen naar het buitenland vertrekt als zich een topclub meldt.
RKC , waar trainer Martin Jol in de belangstelling staat van FC Koln , zag halverwege de tweede helft spits Hoogendorp geblesseerd uitvallen. RKC wilde daarna het gelijkspel consolideren , maar incasseerde tot zijn eigen verbazing zelfs nog de volle winst.
Scheidsrechter Luinge onderbreekt het duel RKC-PSV nadat er golfballen op het veld zijn gegooid. FOTO ANP/OLAF KRAAK

TAIL :
Voetbal ; Sport

