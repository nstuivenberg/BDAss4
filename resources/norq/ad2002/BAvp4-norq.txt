DOCUMENT : 4 of 52

PAPER : Algemeen Dagblad

DATE : February 9, 2002


BYLINE : DOOR MILJA DE ZWART

SECTION : Voorpagina ; Pg. 1

LENGTH : 779 words

DATELINE : Den Haag

BODY :

HEADLINE : Malafide veevervoerders aan de ketting

Minister Brinkhorst ( Landbouw ) staat op het punt enkele grote internationale veetransportbedrijven tijdelijk aan de ketting te leggen. Het gaat om bedrijven die te goeder naam en faam bekend staan , maar die in werkelijkheid notoire wetsovertreders zijn.
Brinkorst wil de namen van de ondernemingen niet prijsgeven voor hij de zaak juridisch rond heeft. Zijn bedoeling is de vergunningen voor bepaalde tijd in te trekken. Volgens de minister gooien zij de Nederlandse reputatie te grabbel door stelselmatig overbeladen de weg op te gaan of de hand te lichten met regels om het dierenwelzijn te garanderen en de verspreiding van veeziekten tegen te gaan.
De minister wil zulk «ongewenst maatschappelijk gedrag uitroken». «Ik heb 20 bedrijven een waarschuwing gegeven. Wie die in de wind slaat en een tweede keer wordt gesnapt , verliest onverbiddelijk tijdelijk zijn erkenning. Dat betekent dat zijn vrachtwagens niet kunnen rijden. Het zal een rel geven want het gaat niet om kleine rijders. Maar ze kunnen niet zeggen : Ich habe es nicht gewusst. De veetransporteurs hebben allemaal een brief gekregen. De regels zijn bekend en ze worden toegepast. Ik ga de geschiedenis in als de minister die handhaaft.» Brinkhorst wil af van het huidige Europese beleid , dat langdurig vervoer van levende dieren toestaat als ze onderweg rust , drinkwater en voedsel krijgen. Onderzoek door het AD Magazine toont aan dat dit Europese gedoogbeleid een aanfluiting is.
Vervolg op pagina 3
Uitzondering voor fokvee
Vervolg van pagina 1
Brinkhorst
De Europese regels voor veetransport zijn niet waterdicht , het dierenwelzijn is er niet mee gediend en het is een regelrecht gevaar voor de verspreiding van veeziekten. De pakkans is bovendien klein. Veetransporteurs lichten dan ook massaal de hand met de regels. Ze sjoemelen op grote schaal met de reispapieren en zelfs smokkel van dieren kan lonend zijn.
Brinkhorst wil dat er een eind komt aan veetransporten die langer duren dan acht uur. Tegen de Europese Commissie , die dit voorjaar met voorstellen komt om langdurige veetransporten aan banden te leggen , zegt hij : «De hoofdregel moet zijn : 8 uur , punt uit. Dan ben je toch 400 a 500 kilometer van huis. Er is geen enkele reden om slachtvee langer te vervoeren.»
«Bovendien ben je af van het probleem met die onhygienische halteplaatsen. Want zo'n dierenmotel was wel de oorzaak van de uitbraak van mond- en klauwzeer in ons land. Je zult wel uitzonderingen moeten maken voor fokvee. Maar daar heeft de transporteur zelf belang bij.» De minister is het niet eens met de Europese landbouwcommissaris Byrne , die tot nu toe geen onderscheid wil maken tussen dieren. «Dan moet hij mij maar eens uitleggen hoe je anders hoogwaardig fokvee in andere landen krijgt.»
Het laat Brinkhorst koud dat zijn harde aanpak de woede van de Nederlandse varkensboeren zal opwekken. Nederlandse varkens zijn een belangrijk exportartikel. Jaarlijks gaan er 1,4 miljoen slachtvarkens en 3,2 miljoen mestbiggen levend de grens over. «Dat zullen we dan wel weer merken. Ik blijf erbij dat het gesleep met varkens door heel Europa nergens toe bijdraagt. Niet aan de economie , niet aan het dierenwelzijn en niet aan de diergezondheid.»
Intussen zal Brinkhorst naleving van de bestaande regels afdwingen. De minister wil snel een opzichtig gat in de handhaving dichten. De veeartsen van de Rijksdienst voor Vee en Vlees , die al het exportvee keuren voordat het op internationaal transport gaat , moeten voortaan ook opletten of de veewagens niet te zwaar worden beladen.
Nu kijken de RVV'ers daar niet naar , omdat controle op het laadgewicht een taak is van de verkeersinspectie. Maar de kans om tegen de lamp te lopen is zo klein , dat veevervoerders hun wagens massaal te zwaar beladen en zo de winst per varken opdrijven. Daarbij komt dat de Nederlandse regels veel soepeler zijn dan de Belgische , Luxemburgse en Franse. De Luxemburgse douane heeft al twee keer geklaagd over de vele overtredingen van Nederlandse veetransporteurs. Daar spreken ze over «Nederlandse varkensmaffia».
Het standaardverweer van Nederlandse transporteurs dat zij het braafste jongetje van de klas zijn en zich veel beter gedragen dan hun collega's uit andere Europese landen , vindt bij Brinkhorst geen gehoor. «Dat is absoluut niet waar. Wij zijn zulke goede kooplieden , dat we onszelf wijs maken dat we in alles beter zijn. Dat is gewoon niet het geval. Door dergelijke redeneringen maakt Nederland zich ongeloofwaardig in Europa.»

TAIL :
In het AD Magazine
Reis naar het einde
Veeteelt ; Vrachtvervoer ; Verkeer en Vervoer ; Economie ; Bedrijfstakken ; Agrarische Sector ; Landbouw

