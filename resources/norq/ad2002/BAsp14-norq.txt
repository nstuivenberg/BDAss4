DOCUMENT : 14 of 254

PAPER : Algemeen Dagblad

DATE : February 9, 2002


BYLINE : VAN EEN ONZER VERSLAGGEVERS

SECTION : Sport ; Pg. 35

LENGTH : 288 words

DATELINE : Rotterdam

BODY :

HEADLINE : Misstap FC Zwolle

Met een beetje geluk had FC Zwolle dit weekeinde de derde periodetitel kunnen pakken. Trainer Paul Krabbe zou dan vanavond bij Emmen - Dordrecht'90 hebben kunnen kijken of de Drenten punten zouden laten liggen. Maar Krabbe hoeft de reis niet te maken. Zijn FC Zwolle verloor verrassend van middenmoter VVV ( 0-2 ) .
Als een van de weinige ploegen in de eerste divisie was FC Zwolle dit voetbaljaar in eigen huis nog ongeslagen. Dat VVV een einde aan de serie zou maken , had niemand in de hoofdstad van Overijssel gedacht. In de voorbeschouwing was trainer Krabbe de enige die niet helemaal gerust was op een goede afloop. Hij waarschuwde nog voor de verdedigende speelstijl en de counter van de Limburgers.
De coach kreeg gelijk. Bernard Hostede bracht de bezoekers op een verrassende 1-0 voorsprong en vlak voor rust maakte Paul Jans de verbazing in het Oosterenk Stadion compleet.
Krabbe kon als excuus een lange lijst van afwezigen opvoeren. Hij miste door blessures bijna zijn hele verdediging en een half middenveld. Om die problemen te lijf te gaan , huurde de club vorige week verdediger Rahim Ouedraogo van FC Twente. Een paar dagen later volgde Ouedraogo's ploeggenoot Nick Hoekstra , die zowel achterin als op het middenveld inzetbaar is. Maandag kwam nog een derde verdediger : Michel Doesburg. Maar tegen VVV konden de nieuwelingen het verschil niet maken. Een troost voor FC Zwolle : in de duels met Go Ahead Eagles en Dordrecht'90 kan alsnog de derde periodetitel worden veroverd.
Op de reguliere ranglijst nam de achterstand op koploper Excelsior slechts met een punt toe. Thomas Buffel bezorgde de Rotterdammers met twee doelpunten een zwaarbevochten punt ( 2-2 ) tegen Volendam.

TAIL :
Voetbal ; Sport

