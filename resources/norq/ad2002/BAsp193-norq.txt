DOCUMENT : 193 of 254

PAPER : Algemeen Dagblad

DATE : February 4, 2002


BYLINE : DOOR ONZE CORRESPONDENT PETER D'HAMECOURT

SECTION : Sport ; Pg. 15

LENGTH : 571 words

DATELINE : Moskou

BODY :

HEADLINE : Heineken helpt Russen nog meer te drinken ; Bier en wodka gaan hand in hand

De onlangs overleden biermagnaat Freddy Heineken had niets met Rusland. Flesjes en blikjes Heineken zijn er als sinds de jaren '80 te koop in de grote steden , maar voor de normale consument bijna onbetaalbaar. Heineken ontwikkelde liever zijn nieuwe markten in China en Latijns-Amerika. Kort voor zijn dood meldde Heineken zijn brigade die de Russische markt bewerkt dat hij toch de tijd gekomen achtte steviger te infiltreren in het land van de wodka.
Van de grote internationale bierbrouwers komt Heineken ongeveer als laatste nu produceren in Rusland. Investeerden de concurrenten de laatste jaren zo'n 200 miljoen dollar in deze nieuwe biermarkt , Heineken gaat daar fors overheen met een investering van 400 miljoen dollar. Daarmee is de Nederlandse bierbrouwer meteen hoog in de markt binnen gekomen met het premium bier Botchkarov.
Botchkarov is een van de merken van de Bravo International Brouwerij in SintPetersburg. Als de capaciteit toereikend is en de kwaliteitseisen zijn gehaald dan zal ook het Heineken-bier voor de Russische markt uit de brouwerij in SintPetersburg komen. Russisch kapitaal aangevuld met kapitaal uit IJsland en expertise uit dat land lagen ten grondslag aan het succesverhaal van de brouwerij die nog maar drie jaar op de markt is. Het marktaandeel van het merk is in de hoofdstad groeiende , maar is met 7 procent al behoorlijk en in SintPetersburg , ook een miljoenenstad , is het zelfs al 17 procent.
Heineken verwacht dat Russen snel tot de top 5 van bierdrinkers in de wereld doordringen. Alcohol en Rusland gaan goed samen. Met het consumeren van 18 liter pure alcohol per jaar zijn de Russen met afstand de grootste consumenten ter wereld. Ter vergelijking , Nederlanders nemen per jaar drie keer minder in.
De Russische regering stimuleerde eerst het biergebruik , hoopte dat het de volksgezondheid ten goede zou komen. De straffe wodka eist een zware tol onder de bevolking. De brouwers hebben ruim toegang voor hun reclameboodschappen , die nooit waarschuwen dat bier met mate moet worden geconsumeerd. Integendeel , een beetje tipsie mogen de acteurs best zijn. De roes van een droomwereld die je overkomt als je bier drinkt is ook een dankbaar thema in de reclamespotjes. Mooie vrouwen vallen bij bosjes voor je als je maar het juiste merk drinkt.
Voor Russen is bier niet meer dan een frisdrank. De hele dag door zie je consumenten in het straatbeeld van de hoofdstad die met een half liter flesje in de hand al bierdrinkend op weg zijn naar een afspraak , naar het werk of naar huis. De hoop van de regering dat bier de slechte gezondheidstoestand van de gemiddelde Rus zou opvijzelen is niet uitgekomen. De bierconsumptie stijgt gigantisch en die van wodka vermindert niet. Sterker nog , stijgt nog altijd.
President Poetin riep vorige week de bevolking op de fles te laten staan en meer aan sport te gaan doen. Het is een van de weinige decreten van de president die de Russen vermoedelijk massaal aan hun laars zullen lappen. Drie jaar geleden dronken Russen nog maar 21 liter bier per hoofd van de bevolking. Dat is opgelopen tot 30 liter en experts verwachten dat de 50 liter snel zal zijn bereikt. De vraag uit de markt is er , slechts de productiecapaciteit is ontoereikend om de Nederlanders ( 85 liter bier per hoofd ) en de Duitsers ( 133 liter ) snel in te halen. Heineken gaat daar nu een handje bij helpen.

TAIL :
Dranken ; Consumentenzaken ; Voeding

