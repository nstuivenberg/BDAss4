DOCUMENT : 14 of 40

PAPER : Algemeen Dagblad

DATE : February 8, 2002


BYLINE : PAMELA HEMELRIJK

SECTION : Trefpunt ; Pg. 9

LENGTH : 622 words

BODY :

HEADLINE : The Spineless Wonder

Dit is een dringende oproep aan de redactie van het weekblad Weekend. Lieve
redactie , willen jullie mij een enorme lol doen en Harry Mulisch nog een keertje
bellen ? Ik heb dat zelf ook wel eens geprobeerd ( ik geloof dat ik hem toen , in
opdracht van de chef binnenland , moest vragen wat hij ging eten met de kerst ) ,
maar dat was niet zo'n succes , om u de waarheid te zeggen.

«Hoe komt u aan dit nummer» , bulderde het genie , nog voor ik goed en wel van
wal had kunnen steken. ( Ik had natuurlijk terug moeten keffen : «Geen geintjes
Mulles ! IK stel hier de vragen ! Zeg op , wat eet je met de kerst» , maar ik had de
fijne kneepjes van het vak toen nog niet onder de knie. Bovendien had hij de
hoorn er alweer opgeknald. Het was erg vernederend , mag ik wel zeggen. Gelukkig
maar dat ik toevallig een geboren masochist ben. )

Des te indrukwekkender vind ik het dat jullie de grootste cultuurdrager
sinds Erasmus zo ver hebben gekregen om jullie te woord te staan. En dat nog wel
over zoiets futiels als de bruiloft van Maxima. Zodoende is de reactie van
Nederlands grootste philosooph , rechtstreeks vanaf de Olympus , voor het
nageslacht geboekstaafd. Die luidde als volgt : «Huwelijk ? Welk huwelijk ? Gaan
die twee trouwen dan ? Schei uit , wat kan mij dat schelen ! Nee , ik behoor bepaald
niet tot de fanclub van die mejuffrouw Zorregneta. Nee , Ik ga die dag zeker niet
naar de televisie kijken. Totale tijdverspilling ! Ik kijk uberhaupt weinig
televisie ; hooguit 1 uur in de week.»

Ziezoo , dacht ik. Dat kunnen ze in hun zak steken op paleis Huis ten Bosch.
Terwijl het zwakbegaafde falderappes , gewikkeld in oranje pleepapier , langs de
dranghekken staat te hossen is er ten minste nog een intellectueel in dit land
die zich op 2 februari walgend in zijn studeerkamer terugtrekt met een boek van
Schopenhauer. Er is nog beschaving in dit land.

Daarom brand ik van verlangen om te horen waar die meneer Mulles de kostbare
tijd vandaan heeft gehaald om zich op 1 februari bij de Passengers Terminal te
laten ontbieden , om zich daar van top tot teen te laten fouilleren , drie uur op
de bus te wachten , en zich vervolgens door de RVD het Concertgebouw te laten
binnenloodsen , alwaar hij , als ik goed ben ingelicht , twee uur heeft zitten
duimendraaien in afwachting van de komst van die mejuffrouw Zorregneta en haar
verloofde. Want ik heb hem op de tv toch duidelijk door de grote zaal zien
schrijden , bedachtzaam lurkend aan zijn pijp. ( Een circusattractie van de eerste
orde : the spineless wonder ! Komt dat zien !)

Waarom heeft Harry trouwens met zo'n tweederangs aalmoes genoegen genomen ?
Kon er geen uitnodiging voor de Nieuwe Kerk af ? Was dat een grote teleurstelling
voor hem ? Was hij erg jaloers op Andree van Es en Saskia Noorman ? Lieve
Weekendredactie , raap je moed bij elkaar , bel hem op , en vraag het hem eens. Gun
ons ook eens een lolletje.

Zo kennen wij de gemotoriseerde relletjesvoyeur weer : zelf opzitten en
pootjes geven in het paleis , en het gooien van bommetjes naar de gouden koets
door gewone stervelingen laten opknappen. Andree van Es die een baan accepteert
als lakei aan het hof. Saskia Noorman die zelf een nieuwe jurk naait voor de
plechtigheid , om aldus luister bij te zetten aan onze verbondenheid met het
Videla-regime. Van je prominente voorlieden moet je het maar hebben , als
republikein.

Het schijnt dat de RVD nu alvast Leon de Winter heeft uitgenodigd om volgend
jaar een rhapsodisch gedicht te vervaardigen ter gelegenheid van de geboorte van
Maxima's eerste kind. Hij is zeer vereerd , hoor ik , en zit al ijverig te pennen.
Saskia Noorman gaat de doopjurk borduren. Heb ik uit betrouwbare bron vernomen.


TAIL :
Koningshuizen ; Recht ; Politiek en Staat ; Staatsrecht ; Staatsvormen

