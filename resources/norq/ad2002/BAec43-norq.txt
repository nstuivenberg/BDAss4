DOCUMENT : 43 of 119

PAPER : Algemeen Dagblad

DATE : February 7, 2002


BYLINE : VAN EEN ONZER VERSLAGGEVERS

SECTION : Economie ; Pg. 18

LENGTH : 503 words

DATELINE : Rotterdam

BODY :

HEADLINE : Ierse bank ontdekt fraude

Hij kan makkelijk de opvolger worden genoemd van Nick Leeson. Sinds maandag zijn de FBI en de Allied Irish Bank koortsachtig op zoek naar John Rusnak , een valutahandelaar die bij Allieds Amerikaanse dochter Allfirst zo'n 750 miljoen dollar heeft zoekgemaakt , ruim 860 miljoen euro.
Volgens zijn advocaat David Irwin zit de man gewoon in zijn woonplaats Baltimore en is er geen sprake van dat hij heeft gefraudeerd. «Hij is niet op de vlucht , er is geen aanklacht tegen hem en geen opsporingsbevel. Deze zaak lost zich vanzelf op» , suste Irwin gisteren.
Leeson duwde in 1995 zijn werkgever Barings door het maken van 1,4 miljoen dollar aan verliezen in het faillissement. Allied Irish zal de fraude echter overleven. Ierlands grootste bank , met 31.000 werknemers , maakte in 2001 een winst van 1,4 miljard euro , exclusief de verliezen door de fraude. Niettemin daalde de koers van het aandeel op de Londense beurs gisteren met 16 procent. Rusnak , een onopvallende veertiger met een vrouw , twee kinderen en een jaarsalaris van omgerekend 97.000 euro , werkte zeven jaar als valutahandelaar op het hoofdkantoor van Allfirst in Baltimore. Vorig jaar voerde hij een groot aantal aan- en verkooptransacties uit in vreemde valuta. Om de bank in te dekken tegen eventuele verliezen door koersdalingen of -stijgingen zou Rusnak tegelijkertijd optietransacties hebben moeten uitvoeren. De handelaar dekte de risico's echter niet af , terwijl hij in de boekhouding deed voorkomen alsof dat wel het geval was door fake-optietransacties op te voeren.
Doordat Rusnaks valutadeals verlies opleverden en de risico's niet waren afgedekt , had de handelaar steeds meer geld nodig om aan zijn handelspartners te betalen. Dat viel een kleine maand geleden op binnen de bank. Er werd een onderzoek ingesteld waaraan Rusnak meewerkte. Afgelopen weekeinde bleek hij echter plots onbereikbaar voor het management van de bank. Toen Rusnak maandag niet op zijn werk verscheen , schakelde de bank de FBI in.
Rusnaks vrouw zou inmiddels zijn ondervraagd. Of de handelaar zelf heeft geprofiteerd van de fraude is overigens nog onduidelijk , stelde topman Michael Buckley van Allied. «Tot nu toe hebben we ons echter geconcentreerd op het »hoeveel«. Maar straks komen we zeker toe aan het »waarom« en »hoe«.»
De grote vraag is hoe een enorme fraude als deze heeft kunnen voorkomen na het schandaal dat de val van Barings in 1995 veroorzaakte. Vele banken scherpten daarna de interne controleregels aan. Allied Irish heeft inmiddels disciplinaire maatregelen genomen. Vijf verantwoordelijke managers zijn op non-actief gesteld. De bank heeft alle deals van Rusnak inmiddels afgewikkeld , zodat de schade niet meer zal toenemen.
In de cijfers over 2001 zal een schadepost van 596 miljoen euro worden opgenomen voor de fraude. En in vreemde valuta mag op het kantoor in Baltimore voorlopig niet worden gehandeld.

TAIL :
Bank- en verzekeringswezen ; Fraude en corruptie ; Recht ; Criminaliteit ; Delicten ; Economie ; Bedrijfstakken

