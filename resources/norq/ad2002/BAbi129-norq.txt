DOCUMENT : 129 of 158

PAPER : Algemeen Dagblad

DATE : February 4, 2002


BYLINE : DOOR KARIN KUIJPERS

SECTION : Binnenland ; Pg. 4

LENGTH : 1155 words

DATELINE : Amsterdam

BODY :

HEADLINE : De dag van de hemelse liefde

Die ogen... een tikkeltje vermoeid , maar hemels. Zelfs haar jurk verbleekt erbij. Hoe ze knippert met haar wimpers , in de beste tradities van Marilyn Monroe. Ontwapenend mooi.
En dan in een keer die blik die eeuwig lijkt. Vlak voor het jawoord in de Nieuwe Kerk. Een blik van 30 seconden waarin Maxima haar prins , haar bijna-echtgenoot , voor het oog van de wereld alles zegt : «Nee , ik ben niet bang». «Ja , ik hou van je» , «ja , ik geloof in je» , «ja , met jou kan ik mijn verdriet aan» , «ja , met jou wil ik versmelten.»
En hoe Willem-Alexander haar blik met een lach van oor tot oor ontvangt en er eentje teruggeeft die er evenmin om liegt. Eentje van «Ik sleep je er doorheen , schat , wat er ook gebeurt». Zo lief , zo vol vriendschap en hartstocht. Haar hand in zijn hand , constant. En Nederland smachtte zaterdag mee in dit modern klassieke sprookje waar geen kasteelroman tegenop kan en dat alle ingredienten bevatte voor onze onvervulbare verlangens.
Met oranjegebak aan de buis gekluisterd of lopend in oranje Unox-zakken en opgeblazen Staatsloterijkronen op het hoofd , want we houden wel van een beetje gek. De liefde voor de monarchie op haar hoogtepunt. Honderdduizend mensen die hun tenen verkrampten om een glimp op te vangen van het paar en wapperden met witte polyether wapperhandjes van welhaast kinderlijke blijdschap en historisch besef. En eerlijk , dat wapperen ging lang zo mooi niet als bij Maxima. Zij wappert wulps , lenig en voluit. En ook even tussendoor genieten van Claus , ons aller held , die ondanks zijn beroerde gezondheid zijn plichtpleging als wapperaar niet verzaakt. Het raam een stukje omlaag , zwaait hij naar iedereen en niemand in het bijzonder , bijna blij met dat wat hij nog kan.
«Genieten jullie er een beetje van , het is tenslotte ook een beetje jullie dag» , had Loes Luca het paar vrijdagavond nog geadviseerd in een bomvolle Arena. De raad is ter harte genomen. De lol van de trouwring die bij Maxima niet aanwilde , het verrijdbare tafeltje om de handtekeningen te zetten in de Beurs van Berlage , de getuigen Martin Zorreguieta en Marc ter Haar die beiden tegelijkertijd hun vingers uitstaken naar het bruidspaar om te zeggen «en nu gaan jullie eraan».
Maar ook waren er momenten van grote ontroering. Prins Bernhard die schokschouderend snikte , de luchtkus die koningin Beatrix haar schoondochter toewierp als ultieme uiting van genegenheid , het Ave Maria en natuurlijk het moment waarop de Argentijnse bandoneon zijn klanken uitstootte en Maxima het gemis van haar vader zo pijnlijk voelde en haar tranen liet vloeien. Maar haar tranen waren ook onze tranen. Het volk huilde massaal mee. Omdat Nederland snapte dat die mooiste dag niet zonder je vader hoort , al dat niet besmet met een politiek verleden. En dan murmelt Willem-Alexander zijn bruid toe 'I love you«. Hemel , wat wil een vrouw nog meer ?
Al die uitingen van verschillende gevoelens maakten Het Huwelijk naturel en sympathiek. Eigenlijk leek het paar lak te hebben aan het protocol en alle hoogwaardigheidsbekleders die voor hen naar Amsterdam waren gekomen. Nelson Mandela , prins Charles , prinses Caroline van Monaco , koningin Fabiola , Kofi Annan , de familie. Leuk dat ze er waren , maar uit alles sprak dat het hun huwelijk was en dat de rest fijntjes mocht meegenieten.
En dat deed Nederland ook. Omlijst door de magie van het koninkrijk , de sleep van vijf meter , de tienduizenden bloemen , de honderden hoeden , de gouden koets , de paarden en die droom van ware liefde waar we nooit genoeg van kunnen krijgen , ook al kennen we de schaduwkanten. De vrolijkheid en relativeringskracht van Maxima en haar liefde voor die Hollandse prins hebben van hem een gelukkig man gemaakt. Een man die in korte tijd onder invloed van zijn verloofde is uitgegroeid tot een gelukkig en serieus man , die in staat lijkt een waardig troonsopvolger te worden. Hun schouders moeten de last van een »bijna onmenselijk bestaan« zoals Alexander het noemde , samen kunnen dragen.
Bij die bezeten verliefdheid op zo'n trouwdag was het lang wachten op De Kus. Niet bij het burgerlijk huwelijk , noch bij het kerkelijk huwelijk. »Wanneer gaan ze nou zoenen« , vroegen omstanders zich bezorgd af. Maar hun geduld werd beloond. Om kwart voor twee kwam er een glinstering in de glas-in-looddeuren van het Paleis op de Dam en waren Maxima en Willem-Alexander als man en vrouw klaar voor de balkonscene. Cheek to cheek en stralend in het zonlicht zoenden zij elkaar zes keer waarvan de langste zoen precies zes seconden duurde , met een korte pauze bij de vierde seconde. Waar een mens al niet op let in de euforie van een sprookjeshuwelijk. Daarna was het gebeurd met het publieke deel van hun huwelijk. Een laatste glimp , een laatste wapper , een laatste volle lach en de deuren sloten zich achter hen. Maxima en Willem-Alexander. En ze leefden nog lang en gelukkig...
Een Oranjefan die niet was uitgenodigd voor de huwelijksvoltrekking probeert telefonisch nog wat te regelen.
FOTO MARCO OKHUIZEN
Schaatser Rintje Ritsma tekent het gastenboek tijdens de receptie van het Nederlands consulaat in Calgary.
FOTO JASPER JUINEN
»Koninklijk« uitgedost wachten op een glimp van het bruidspaar.
FOTO PAUL BERGEN
In een slaapzak van de nationale rookworstenfabrikant brengen discogangers de nacht door bij de Dam.
FOTO MARCO OKHUIZEN
De schoenendozen worden de schoenendozen gelaten als het bruidspaar elkaar het jawoord geeft.
FOTO ARIE KIEVIT
Zelfs honden gaan mee in de Oranje-euforie.
FOTO ARIE KIEVIT
Nationale klanken.
FOTO ARIE KIEVIT
Een stoet namaak-Maxima's trekt door de straten van Amsterdam.
FOTO ARIE KIEVIT
In Kabul moeten Nederlandse militairen het doen met het radioverslag van het huwelijk.
FOTO ARJAN PAANS
De gouden koets met de prins en de prinses komt aan bij het Paleis op de Dam. De sporen van de verfbom zijn al uitgewist.
FOTO PIM RAS
Uitgelaten zwaait prinses Maxima naar de menigte , terwijl prins Willem-Alexander zich al naar haar toedraait...
FOTO PIM RAS
Waarna de langverwachte kus volgt.
FOTO RVD/JEROEN VAN DER MEYDE
Met zijn sabel snijdt Willem-Alexander , geholpen door Maxima , de bruidstaart aan.
FOTO RVD/JEROEN VAN DER MEYDE
Koningin Beatrix en prins Claus komen aan bij de Beurs van Berlage , waar het burgerlijk huwelijk wordt voltrokken.
FOTO PIM RAS
Een vlag met daarop het bruidspaar doet een koppel tortelduiven verschrikt opvliegen bij het Paleis op de Dam.
FOTO MARCO OKHUIZEN
De groepsfoto van het bruidspaar met de vele gekroonde en ongekroonde gasten. Prins Willem-Alexander wordt geflankeerd door koningin Beatrix en prins Claus , prinses Maxima door haar broer Martin Zorreguieta en diens vrouw Mariana Andres.
FOTO PAUL VREEKER
Een van de bruidskinderen wordt naar het Paleis op de Dam geescorteerd.

TAIL :
FOTO PIM RAS
Koningshuizen ; Recht ; Politiek en Staat ; Staatsrecht ; Staatsvormen

