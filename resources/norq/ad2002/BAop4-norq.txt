DOCUMENT : 16 of 40

PAPER : Algemeen Dagblad

DATE : February 7, 2002


SECTION : Trefpunt ; Pg. 8

LENGTH : 423 words

BODY :

HEADLINE : Marokkaanse onwil

Het conflict dat de Nederlandse regering heeft met de autoriteiten van
Marokko in verband met de uitvoering van de sociale zekerheid , blijkt nog altijd
niet opgelost. Daardoor lopen ouders met kinderen in dat land het risico dat zij
in de nabije toekomst geen kinderbijslag meer zullen ontvangen. Met dit scherpe
wapen probeert minister Vermeend ( Sociale Zaken en Werkgelegenheid ) al langer
bestaande problemen met dat land uit de wereld te helpen.

Voor een onbelemmerde uitvoering van de bijstandswet is het nodig vast te
stellen of mensen die daarvoor in aanmerking komen , beschikken over eigen
vermogen , zoals een eigen huis. Marokko is evenwel nog steeds niet bereid
Nederlandse ambtenaren toe te staan in het kadaster na te gaan of er van bezit
in dat land sprake is. Het land ziet dat als een inbreuk op zijn soevereiniteit
en verzet zich daarom tegen inzage door derden.

De maatregel die Vermeend van plan is te nemen is streng , maar allerminst
onrechtvaardig. De Nederlandse bijstandswet is als minimumvoorziening een kroon
op het stelsel van de sociale zekerheid. Wie echt niet in eigen onderhoud kan
voorzien , krijgt een minimumuitkering uit gemeenschapsgelden. De regels die
daarop van toepassing zijn , gelden voor iedere ingezetene van Nederland ,
ongeacht zijn herkomst. Uitzonderingen op die regels zouden de fundamenten van
het systeem aantasten.

Als Marokko het met de mensen die naar elders zijn vertrokken goed
voorheeft , zal het tot het inzicht komen dat de Nederlandse regering ook voor
hen de wet moet toepassen. Eerder al waren er aanwijzingen dat een beperkt
aantal in Nederland verblijvende Marokkanen in eigen land nog een woning hebben.
Dat kan betekenen dat aan hen ten onrechte een bijstandsuitkering wordt
verschaft. Deze mensen zullen voor zichzelf moeten nagaan waar zij voor willen
kiezen : behoud van dat bezit of bijstand in Nederland.

De import van Nederlandse uitkeringen is voor Marokko financieel niet zonder
betekenis. De regering van dat land dient dan ook te accepteren dat daaraan
voorwaarden worden gesteld. Als deze kwestie niet wordt opgelost , doordat
Marokko meer betekenis hecht aan het geheim houden van kadastrale gegevens ,
kunnen stappen niet uitblijven. Voor individuele uitkeringsgerechtigden is dat
uitermate sneu , maar het zou onjuist zijn om Marokkaanse halsstarrigheid om die
reden uit de weg te gaan.


TAIL :
Sociale zekerheid ; Buitenlandse betrekkingen ; Fraude en corruptie ; Recht
; Criminaliteit ; Delicten ; Politiek en Staat ; Economie ; Sociale Economie

