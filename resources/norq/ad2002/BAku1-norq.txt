DOCUMENT : 1 of 59

PAPER : Algemeen Dagblad

DATE : February 9, 2002


BYLINE : DOOR WILLEM PEKELDER

SECTION : Cultuur & Media ; Pg. 15

LENGTH : 621 words

BODY :

HEADLINE : Jac. Goderie als Ombudsmuts

Sinds een jaar of vijf presenteert Jac. Goderie elke zaterdag en zondag het AVRO-radioprogramma Weekendcafe. Met ingang van deze maand is hij tevens Ombudsmuts voor uitgaansleed.
«Ik poseer precies twee minuten. Langer niet» , roept Jac. Goderie op besliste toon tegen de fotograaf.
Sterallures mijnheer Goderie ?
«Hoe komt u daar nou toch bij , anders zou ik toch niet met u praten ?! »
Hahaha , dus toch !
«Nee , absoluut niet. Ik ontken alles.»
Jac. Goderie , presentator van het AVRO-radioprogramma Weekendcafe , maakt deze middag een licht gespannen indruk , maar dat is begrijpelijk , want zijn takenpakket is onlangs in niet geringe mate verzwaard. De 50-jarige spraakwaterval mag zich sinds kort Ombudsmuts noemen. Een prachtige functie , waarin Goderie mensen die lijden onder theater- of bioscoopbezoek met raad en daad terzijde staat. Er wordt wat afgeleden in uitgaansland : acteurs die te zachtjes praten , hasjrokende bioscoopbezoekers of concertstoelen waarin je een houten reet krijgt , zoals dat tegenwoordig heet. Goderie : «We kunnen de problemen misschien niet oplossen , maar de luisteraars kunnen in elk geval hun gram kwijt en anderen waarschuwen. Niet alles moet kunnen en mogen.»
Is er wel verlichting mogelijk voor de Gekwelde Uitgaansziel , aangezien overal waar veel mensen bijeen zijn de kans op rampen groot is ? Nou , zo negatief wil Goderie de kwestie niet bekijken , dat vindt hij «zure oudemannen-praat». Wel wil de Ombudsmuts ( «dat allitereert lekkerder dan Ombudsman» ) een paar persoonlijke grieven op tafel leggen. Allereerst de koffie in het Concertgebouw : niet te drinken en bovendien veel te duur ; 1,50 euro per kopje. Verder : waarom zitten er in de bioscoop mensen met een ontzettende ritselzak , waarom kun je voor geen meter je benen kwijt en niet te vergeten de vloek van de blauwspoeling ; oude dames die en masse Concertgebouw-abonnementen kopen , waardoor er in de vrije verkoop geen kaartje meer te krijgen is. Goderie : «Er heerst in de theaters een ware grijze wolven-cultuur. Als er al kaartjes over zijn , hebben jongeren geen tijd om uit te gaan. Je moet eerder uit je werk , snel een boterham naar binnen proppen en vervolgens in de file staan voor de parkeergarage. Het is gewoon niet makkelijk om naar het theater te gaan.»
De radiopresentator geeft volmondig toe dat klagen , kankeren en mutsen typisch Nederlandse eigenschappen zijn. «Maar wees eens eerlijk , hoe vaak denk je na een avondje uit niet : heb ik daarvoor zoveel geld betaald ? Waarom word ik als bezoeker niet voor vol aangezien ? »
Weekendcafe , goed voor in totaal 200.000 luisteraars , heeft inmiddels zo'n 500 uitzendingen achter de rug. «Ons motto is media en cultuur. We belichten zowel de cultuur met een grote als die met een kleine c , en niet te vergeten de cult en de cul.»
Je kunt met Weekendcafe dus vele kanten op , zoals onlangs weer bleek toen het curieuze verschijnsel beschilderbare kunststofkoeien in bejaardenhuizen werd belicht , een soort bezigheidstherapie voor ouden van dagen. Met dit item voldeed Weekendcafe in een klap aan drie van de vijf AVRO-speerpunten : gezondheid , cultuur en dieren. «Bij ons is ruimte voor alles wat binnen de grachtengordel gebeurt , maar we willen er ook heel graag uit.»
Wordt u niet een beetje moe van die grachtengordel ?
«Nee , absoluut niet. Ik woon er zelf. Het ons-kent-ons , het incestueuze sfeertje is misschien vervelend , maar de smaakmakers van de Nederlandse cultuur komen vaak wel uit de grachtengordel.»
Weekendcafe , iedere zaterdag en zondag van 16.00 tot 18.00 uur , Radio 2.
Presentator Jac. Goderie van Weekendcafe : «Het is gewoon niet makkelijk om naar het theater te gaan.»

TAIL :
FOTO PIM RAS
Televisie ; Media ; Omroep

