DOCUMENT : 46 of 158

PAPER : Algemeen Dagblad

DATE : February 7, 2002


BYLINE : VAN EEN ONZER VERSLAGGEVERS

SECTION : Binnenland ; Pg. 5

LENGTH : 321 words

DATELINE : Rotterdam

BODY :

HEADLINE : Uitbrander voor top kernreactor ; Petten blijft toch langer open

De bedrijfsleiding van de kernreactor in Petten hangt ontslag boven het hoofd. De twee directeuren brachten de afgelopen week tegenstrijdige berichten naar buiten over de veiligheid van de reactor.
De kernreactor blijft open tot 18 februari omdat anders een tekort ontstaat aan licht radioactieve isotopen voor kankerpatienten. Na de 18de wordt onderzocht hoe slecht de kernreactor eraan toe is. De ministers Borst ( Volksgezondheid ) en Pronk ( Milieu ) volgen hiermee het advies op van de Inspectie voor de Gezondheidszorg.
De Raad van Toezicht van ECN , dat de kernreactor exploiteert , heeft gistermiddag flink uitgehaald naar de directeuren F. Saris en W. Schatborn. Beiden verschillen flink van mening over de toekomst van de reactor. Saris wil de reactor sluiten , maar Schatborn niet. Volgens Saris is de kernreactor zo onveilig dat een ramp niet ondenkbaar is. Hij sprak zelfs over «Tsjernobyl-achtige toestanden».
Onzin , zegt Eerste-Kamerlid Jan Terlouw , tevens voorzitter van de Raad van Toezicht van ECN. Terlouw zegt wel dat de «managementcultuur» binnen het bedrijf moet veranderen. Gebeurt dat niet , dan komt een van de twee directeuren op straat te staan. «Waar moet het heen als zelfs de twee belangrijkste figuren het niet met elkaar eens zijn» , zegt Terlouw.
De vakbond CFO/CNV is allerminst gerust. Volgens woordvoerder C. Karssenberg gaat de reactor nooit meer open wanneer Saris aanblijft. «Saris wil de kant op van duurzame energie. Daarin is geen plaats voor een kernreactor. Wordt de reactor gesloten , dan verliezen 150 mensen hun baan.»
Tijdens de inspectie wordt ook gekeken naar lasfouten in het reactorvat die mogelijk groter zijn geworden. Wanneer de reactor op 18 februari dichtgaat , wordt de productie van radio-isotopen overgeheveld naar Frankrijk. Wanneer de kernreactor in Petten weer in gebruik wordt genomen , is onbekend.

TAIL :
Kernenergie ; Economie ; Energievoorziening

