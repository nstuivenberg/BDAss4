DOCUMENT : 33 of 119

PAPER : Algemeen Dagblad

DATE : February 8, 2002


BYLINE : DOOR MILJA DE ZWART

SECTION : Economie ; Pg. 22

LENGTH : 553 words

DATELINE : Maastricht

BODY :

HEADLINE : Varkensvervoer vaak onveilig

Nederlandse varkenstransporteurs met een buitenlandse eindbestemming gaan vaak overbeladen de weg op. Ze lappen de veiligheidsnormen aan hun laars , om de prijs van het vervoer per varken te drukken. De transporteurs nemen willens en wetens het risico dat de overtollige varkens uitgeladen en vernietigd moeten worden.
Bij een actie van de Inspectie Verkeer en Waterstaat en de Algemene Inspectiedienst langs de vaste uitvalsroute naar Belgie , Frankrijk en verder gelegen bestemmingen , bleek de helft van de aangehouden wagens te zwaar beladen. Van de zes wagens die de politie tussen Maastricht en de Belgische grens van de A2 plukte , wogen er twee meer dan de maximaal toegestane 50 ton. Een derde wagen vervoerde meer dan de toegestane 11,5 ton per as. Gemeten naar de beladingsnormen die gelden in Belgie en Luxemburg ( 44 ton ) en Frankrijk ( 40 ton ) , waren alle wagens te zwaar beladen. Drie transporteurs trachtten het tonnage nog te drukken door geen drinkwater mee te nemen voor de dieren. Dat is een overtreding van de Europese richtlijn voor dierenwelzijn.
De beboete varkenstransporteurs moesten uren wachten op extra materieel om de overtollige slachtvarkens en mestbiggen verder te vervoeren. Omdat de Rijksdienst voor Vee en Vlees niet meedeed aan de actie , was er bovendien pas laat een veearts opgetrommeld om de uitvoercertificaten aan te passen. Door het oponthoud werden de varkens , die op zich niet te dicht opeengepakt zaten , onrustig. De dieren begonnen te krijsen en elkaar weg te duwen. Een van de chauffeurs legde uit dat de varkens elkaar tijdens zo'n duwpartij gemakkelijk kunnen dooddrukken. Zodra de wagen rijdt , gaan de dieren rustig liggen slapen.
De Algemene Inspectiedienst stelde zich coulant op en stond splitsen van de vracht toe. Anders zouden de overtollige varkens in het dichtstbijzijnde slachthuis moeten worden afgemaakt. Een flink overbeladen transporteur maakte direct misbruik van die soepele opstelling. Op last van de AID en de politie laadde hij 63 zware vleesvarkens van 135 kilo ( 8,5 ton ) over in een extra veewagen en liet de RVV-arts twee aparte uitvoervergunningen voor het Italiaanse Perugia opstellen. Juist over de grens , in een voorstadje van Luik , stopten de twee veewagens op een grote parkeerplaats voor een supermarkt. Tussen de geparkeerde auto's van het winkelend publiek werden de varkens weer teruggeladen.
Hoewel een van de AID'ers getuige was , kon er niet worden ingegrepen. Over de grens houdt de bevoegdheid van Nederlandse opsporingsambtenaren op en het lukte niet tijdig contact te leggen met de Belgische collega's. Juridisch valt er daarom niets tegen de bewuste transporteur te doen. Wel werd de chauffeur van de extra truck aangehouden , toen hij leeg terugreed over de A2. Hij wordt in ieder geval vervolgd , omdat hij zijn wagen niet conform de voorschriften heeft gereinigd en ontsmet.
In 2000 vervoerde Nederland wekelijks 27.000 slachtvarkens en 62.000 mestbiggen over de grens. Dat zijn bij elkaar ruim 100 volgeladen vrachtwagens.
Onverwacht oponthoud voor deze varkens op weg naar Belgie. De vrachtauto waarin ze worden vervoerd is - zoals vaker voorkomt - te zwaar beladen.

TAIL :
FOTO ANNEMIEK MOMMERS
Veeteelt ; Vrachtvervoer ; Verkeer en Vervoer ; Economie ; Bedrijfstakken ; Agrarische Sector ; Landbouw

