DOCUMENT : 203 of 254

PAPER : Algemeen Dagblad

DATE : February 4, 2002


BYLINE : DOOR ROB HARTOG

SECTION : Sport ; Pg. 17

LENGTH : 703 words

DATELINE : Alkmaar

BODY :

HEADLINE : AZ wil niet langer «uiteengeslagen gezin» zijn

Op het veld viel er zaterdagavond in het bloedeloze duel met Vitesse ( 0-0 ) nog weinig van te bespeuren , maar AZ heeft een rotsvast vertrouwen in een gezonde , sportieve toekomst. En dat heeft , hoe gek het misschien ook klinkt , veel te maken met het rumoerige vertrek van Dries Boussatta.
De 29-jarige , drievoudig international leverde kort voor de winterstop diep ontgoocheld zijn contract in. Zonder een spoortje van zelfkritiek haalde hij in enkele interviews hard uit naar de leiding van AZ. Met name voorzitter Dirk Scheringa en trainer Henk van Stee kregen publiekelijk de frustraties over zich heen van de rechterspits , die weliswaar rijk gezegend is met talent , maar het karakter van een topvoetballer mist.
De breuk met Boussatta werkte louterend. Bestuur , technische staf en spelers beseften eindelijk dat er structureel veel mis is in de Alkmaarderhout. Afgelopen weken keken alle partijen elkaar diep in de ogen. Tijdens het trainingskamp in het Spaanse Cadiz werd elkaar , zowel in groepsverband als individueel , onomwonden de waarheid gezegd. En dat was hard nodig bij AZ , een club die eigenlijk al sinds de fusie van Alkmaar en Zaanstreek in 1967 wordt verscheurd door interne tegenstellingen.
Tussen bestuur en spelers boterde het zelden in Alkmaar. AZ is nooit een club met een hechte achterban geweest en is dat nog steeds niet. Het geld regeert er. Geld afkomstig van suikeroompjes , die ter meerdere eer en glorie van zichzelf het leiden van een voetbalclub beschouwden als het spelen met een nieuw stukje speelgoed.
Dat was al zo toen de gebroeders Klaas en Cees Molenaar AZ met veel geld adopteerden. En dat veranderde niet nadat de succesvolle zakenman Dirk Scheringa in AZ een nieuwe hobby had gevonden. Tekenend voor dat wederzijdse onbegrip was Scheringa's opmerking vorig jaar dat de spelers maar eens een tijdje achter de vuilniswagen moesten lopen om te leren wat echt werken is. De spelersgroep verweet op zijn beurt de voorzitter dat hij zonder enige kennis van zaken maar wat riep en geen consistent beleid voerde.
Scheringa heeft inmiddels ingezien dat zijn hap-snap-beleid de club nog maar weinig positiefs heeft gebracht. In Cadiz omarmde hij een weliswaar ambitieus maar ook realistisch beleidsplan van trainer Henk van Stee , die in Alkmaar langzaam toegroeit naar de positie van technisch directeur. In dat plan wordt vorm en inhoud gegeven aan de verdere professionalisering van AZ. Alle jeugdtrainers komen fulltime in dienst , het scoutings-apparaat wordt opgetuigd en de medische begeleiding uitgebreid met een extra fysiotherapeut en een inspanningsfysioloog.
«AZ was een uiteengeslagen gezin» , zegt Van Stee. «Er was ook nauwelijks een gedachte om dat te herstellen. Die visie ligt er nu. Straks , wanneer het nieuwe stadion er staat , moet de club klaar zijn om een sprong voorwaarts te maken. Maar je kunt nu eenmaal geen vijf stappen tegelijk doen. Je moet stap voor stap dichter bij je doel komen. Te vaak werden de verwachtingen te hoog opgeschroefd. Het is o zo gemakkelijk te roepen dat we voor Europees voetbal gaan , maar het is niet reeel. Misschien kan het op termijn , maar dan moet je eerst wel heel bewust werken aan het verbeteren van de kwaliteit. Niet alleen op , ook buiten het veld.»
Blok aan het been zijn de vette , vaak langlopende contracten van de huidige selectiespelers. In Alkmaar wordt buitensporig veel betaald aan soms middelmatige voetballers. AZ is financieel een waar luilekkerland voor spelers die aardig tegen een bal kunnen trappen , maar de echte top nooit zullen halen.
Van Stee : «Met alle spelers heb ik gesproken. Zij weten precies hoe ik over hen denk en wat ik van hen verwacht. Voor 1 mei maak ik kenbaar wie volgend seizoen op een plek bij de eerste 18 mag rekenen. Spelers die daar niet bij zijn , mogen kiezen : van club veranderen of zonder veel sportieve toekomst in Alkmaar het contract uitdienen. De populariteitsprijs zal ik hier niet winnen , maar daar ben ik ook niet voor aangetrokken.»
AZ - Vitesse
0-0
49% Balbezit 51%
4 Schoten op doel (+ goals ) 5
3 Schoten naast/over doel 11
4 Corners 5
26 Gemaakte overtredingen 20

TAIL :
3 Buitenspel 2
5 Reddingen keeper 4
Voetbal ; Sport

