DOCUMENT : 82 of 254

PAPER : Algemeen Dagblad

DATE : February 8, 2002


BYLINE : HANS KLIPPUS

SECTION : sport ; Pg. 19

LENGTH : 352 words

BODY :

HEADLINE : Ann laat Mister Wonderful slapen als een baby

Ik heb de belangrijkste man van de Winterspelen ontmoet. Mitt Romney , de voorzitter van het organisatiecomite , stond naast me in een van de toiletten in het perscentrum. Zijn geplas klonk als dat van een gewone man. Ik keek hem aan en groette hem. Hij groette terug en vroeg me natuurlijk - dit is Amerika ! - hoe het met me ging. Hij waste vervolgens maar een hand , zijn rechter , want in zijn linker had hij zijn colbertje. Hij was op weg naar een persconferentie.
Romney is zo iemand waaraan je direct kunt zien dat hij uit Amerika komt. Hij trekt constant een blij gezicht en ziet er met zijn keurig gekapte haar en gebruinde gelaat jonger uit dan hij in werkelijkheid is. De organisatie zag in 1999 in Romney de ideale man om de leiding over te nemen. Hij was een succesvol zakenman uit Boston , was onpartijdig en is een aanhanger van de Mormonen - bijna een voorwaarde om in de smaak te vallen in Salt Lake.
Deze Mister Wonderful wilde na zijn persconferentie nog wel een paar persoonlijke vragen beantwoorden. Ik merkte dat Romney me niet herkende van het toilet. Want hij vroeg weer hoe het met me ging en in een half uurtje kan er toch weinig zijn veranderd. Romney gaf toe dat er achter die zelfverzekerde glimlach wel degelijk onzekerheid schuil gaat. «De waarheid is dat ik me constant zorgen maak , maar dat ik net doe alsof dat niet zo is». Toch zei hij goed te slapen. Dat komt door zijn vrouw Ann. Vlak voor het slapen gaan , vertelt hij haar al zijn sores en dan is hij het kwijt. 'I sleep like a baby«.
Het leidt geen twijfel dat Romney na de Winterspelen de politiek ingaat. Dat doen dat soort mannen in dergelijke publieke functies altijd. Hij deed al eens een gooi naar het gouverneurschap in Massachusetts , maar verloor toen van Ted Kennedy. Romney heeft nu al een kleine voorsprong op George Bush genomen.
Ik zag hem na het plassen in het perscentrum een pretzel kopen - hij wilde er voor betalen , maar dat mocht niet van de verkoopster. Bush verslikte zich laatst behoorlijk in zo'n ding , terwijl Mitt Romney de pretzel snel en zonder problemen wegwerkte.

TAIL :
Sport

