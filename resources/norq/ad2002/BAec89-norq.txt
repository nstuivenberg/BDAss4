DOCUMENT : 89 of 119

PAPER : Algemeen Dagblad

DATE : February 5, 2002


BYLINE : VAN EEN ONZER VERSLAGGEVERS

SECTION : Economie ; Pg. 23

LENGTH : 343 words

DATELINE : Londen

BODY :

HEADLINE : BA saneert na zware verliezen ; Routes weg en meer ontslagen bij luchtvaartmaatschappij

British Airways zet het mes in verliesgevende routes en het personeelsbestand. De luchtvaartmaatschappij lijdt zwaar verlies door de zwakke economie , de gevolgen van de aanslagen in de VS en de concurrentie van prijsvechters.
Over het laatste kwartaal van vorig jaar ( het derde van het boekjaar ) is het bedrijfsresultaat uitgekomen op een verlies van 187 miljoen pond ( EURO 307 miljoen ) , zo liet de maatschappij weten.
Net zoals bij de KLM pakte het verlies bij de Britse luchtreder wel lager uit dan algemeen verwacht. Het verlies deed zich voor ondanks een verlaging van de kosten met 8,5 procent. Het derde kwartaal van het vorige boekjaar leverde nog een bedrijfswinst op van 80 miljoen pond.
BA is voor zijn winst sterk afhankelijk van de transatlantische routes. Volgens topman Rod Eddington heeft de maatschappij vorderingen gemaakt bij het beheersen van de kosten , maar moeten er nog diverse problemen worden overwonnen.
Eddington zei voor de radio dat hij deze week een strategie voor de toekomst zal ontvouwen. BA zou overwegen zich opnieuw te gaan begeven op de markt voor «budgetreizen». Nog niet zo lang geleden stootte BA haar «lagekostendochter» Go nog af. BA ziet budgetmaatschappijen als EasyJet en Ryanair , die Engeland als hun Europese uitvalsbasis hebben , steeds meer marktaandeel inpikken. BA overweegt ook om in Europa met kleinere toestellen - minder dan 100 passagiers - te gaan vliegen.
Volgens Eddington gaan er meer mensen uit dan de 7000 die BA eerder aankondigde. Hij wilde niet ingaan op berichten dat er de komende vijf jaar 16.000 banen worden geschrapt. Hij repte ook niet over de afgeketste samenwerking met American Airlines ( VS ) en mogelijke nieuwe allianties , zoals met KLM. Bij BA werken nu nog 57.000 mensen.
Bestuursvoorzitter lord Marshall verklaarde dat de economische zwakte in veel markten waar BA actief is zal aanhouden. De ergste onzekerheid na de aanslagen in de VS is wel kleiner geworden. De omzet is zich aan het verbeteren , aldus Marshall.

TAIL :
Luchtvaart ; Verkeer en Vervoer

