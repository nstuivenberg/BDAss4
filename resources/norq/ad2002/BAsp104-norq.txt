DOCUMENT : 104 of 254

PAPER : Algemeen Dagblad

DATE : February 7, 2002


SECTION : Sport ; Pg. 14

LENGTH : 334 words

BODY :

HEADLINE : Utah rekent nog altijd op aanslag

In de staat Utah verwachten de inwoners nog altijd een aanslag tijdens de Olympische Spelen. De grootte van die bange groep is de laatste maanden weliswaar afgenomen , maar schommelt nog wel rond de 50 procent van de bevolking.
Ook blijven mensen Osama bin Laden in en rond Salt Lake City waarnemen. Deze week nog dacht iemand hem in een pak van een van de duizenden vrijwilligers te hebben gezien. Hij bleek zijn baard te hebben afgeschoren. De oplettende man meldde zich in paniek bij de politie.
De angst bij de mensen wordt steeds weer gevoed door nieuwe verhalen - waar of niet waar - van terroristische dreiging. Zo werd een verdacht pakketje gevonden in de buurt van Ogden , plek voor de ski-afdalingen en het curling , en lag er in de bossen van Soldier Hollow , waar biatlon en langlaufen wordt afgewerkt , een geweer met munitie. Op die momenten wordt alles meteen in staat van paraatheid gebracht. Snel worden wegen afgezet en mensen geevacueerd.
Ook is er ophef ontstaan over een artikel van een als serieus bekend staande Amerikaanse internetkrant. Daarin wordt beweerd dat de terreurorganisatie al-Qaeda is beziggeweest twee jaar lang in Salt Lake en omgeving gedetailleerde informatie te verzamelen. Die zou zijn aangetroffen bij verdachten die zijn aangehouden na de aanslagen op 11 september. De aandacht zou zich onder meer hebben gericht op de water- en stroomvoorziening.
Het UOPSC , verantwoordelijk voor de publieke veiligheid tijdens de Spelen , was er als de kippen bij om te melden dat er geen enkele aanwijzing van een dergelijke dreiging is. Want de Amerikanen willen voorkomen dat er bij elke vuilnisbak in Salt Lake City die straks een beetje hard wordt dichtgeslagen , paniek ontstaat onder het publiek. Want ook dat kan weer gevaarlijke situaties veroorzaken.
Het is duidelijk dat er in Salt Lake heel spannende tijden aanbreken en niet alleen op het Olympisch strijdtoneel van de sporters.

TAIL :
Terrorisme ; Politiek en Staat ; Binnenlandse Politieke Onrust

