DOCUMENT : 127 of 158

PAPER : Algemeen Dagblad

DATE : February 4, 2002


BYLINE : DOOR DORON NAGAN

SECTION : Binnenland ; Pg. 3

LENGTH : 546 words

DATELINE : Amsterdam

BODY :

HEADLINE : Mooiste tranen bij Piazzolla

De mooiste tranen van Maxima vloeiden tijdens de huwelijksplechtigheid in de Nieuwe Kerk bij het luisteren naar de tango. Tranen van verdriet die zich met de vreugdetranen mengden. Zoals het leven nu eenmaal altijd is.
Die tranen vloeiden niet alleen omdat de tango , het symbool van Argentinie , heimwee bij haar opriep. En niet alleen omdat Carel Kraayenhof op zijn bandoneon ( trekharmonica ) zo ontroerend speelde. De titel van deze prachtige compositie van tangokoning Astor Piazzolla luidt : Adios Nonino , wat in het Spaans Vaarwel Vadertje betekent.
Piazzolla schreef het stuk toen hij hoorde dat zijn geliefde vader overleed. En met de keuze van dit nummer stelde Maxima een moeilijke vraag aan zichzelf en de 15 miljoen mensen over de hele wereld die naar haar keken op tv : wat moet een kind met zijn gevoelens voor zijn geliefde vader doen , als die vader ook een duistere kant heeft ? Hoe kan een dochter dit historische moment beleven zonder haar vader aan haar zij ?
De keuze van dit stuk was voor Maxima meteen het antwoord : een muzikale aanwezigheid van de vader die zij op een bepaalde manier vaarwel moest zeggen op deze voor haar verder gelukkige dag.
Kraayenhof heeft Maxima in november drie uur lang in zijn huis over de vloer gehad om over de uitvoering te overleggen. Maxima wilde zelf een tango tijdens de dienst , zo had ze via de dirigent voor de plechtigheid , Ed Spanjaard , laten weten. De keuze voor Adios Nonino was gauw gemaakt. «Het is de lievelingstango van bijna alle Argentijnen , ongetwijfeld ook van haar vader» , aldus Kraayenhof.
De muziekkeuze voor deze dag toonde over de hele linie opperste smaak , stijlvolle eenvoud en aantrekkelijke varieteit. Een ingetogen Kyrie uit een mis van Mozart , genoemde emotioneel geladen tango , het Ave Maria van Schubert door de sopraan Miranda van Kralingen met Ed Spanjaard aan de piano , en als slot een jubelend , warm Hallelujah uit Handels Messiah , waardoor de ceremonie een positieve en hoopvolle afsluiting kreeg.
Sopraan Miranda van Kralingen was zich er tijdens het zingen van Schuberts Ave Maria goed van bewust dat zij optrad bij een historische gebeurtenis. «Hier trouwt de prins , dat is toch een heel bijzonder moment» , zegt Van Kralingen , die het Ave Maria zong op persoonlijk verzoek van Maxima. Tevoren was ze eventjes zenuwachtig , zegt ze. «Maar het ging bij het optreden om het bruidspaar en niet om mij. Dat is toch anders dan bij mijn optredens in het Concertgebouw. Bovendien waren er zoveel emoties , dat ik werd meegesleept en mezelf niet meer was. Dan is het met de zenuwen ook niet zo erg.»
Toch gierden de zenuwen heel even door haar heen tijdens het schminken voor de uitzending. Dus pakte zij een pen en schreef een paar sleutelwoorden uit de tekst op de muis van haar hand als geheugensteun. En heel even flitste de tv-camera tijdens de uitzending langs haar heen zodat iedereen die paar woorden kon opmerken.
Ze moet erom lachen. «Wat maakt het uit. Ik moest geen foutjes maken , dus schreef ik die woorden op.»
En toen zij klaar was , en de piano nog de laatste maten speelde , flitste het even door haar hoofd : «Ja , die 15 miljoen kijkers , die zijn er ook nog.»

TAIL :
Reuters
Koningshuizen ; Recht ; Politiek en Staat ; Staatsrecht ; Staatsvormen

