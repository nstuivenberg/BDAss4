DOCUMENT : 35 of 158

PAPER : Algemeen Dagblad

DATE : February 8, 2002


BYLINE : VAN ONZE VERSLAGGEVERS

SECTION : Binnenland ; Pg. 3

LENGTH : 485 words

DATELINE : Den Haag

BODY :

HEADLINE : Akkoord over JSF in zicht ; Kabinet en bedrijfsleven kruipen naar elkaar

Kabinet en bedrijfsleven zijn het vrijwel eens over Nederlandse deelname aan de ontwikkeling van de Amerikaanse Joint Strike Fighter , als opvolger van de F-16.
Zij zetten naar verwachting vanmorgen de laatste puntjes op de i. Het meningsverschil over de financiele bijdrage van het bedrijfsleven was gisteravond gereduceerd tot ruim 20 miljoen euro. Ingewijden verwachten dat dit bedrag geen breekpunt is. Naar verwachting zal de ministerraad later vandaag de knoop doorhakken. Een ruime meerderheid in het kabinet steunt de keuze voor de JSF.
Woensdag en donderdag is uitgebreid en soms zeer hard onderhandeld over de definitieve bijdrage aan de 800 miljoen euro die de Amerikanen vragen voor deelname aan de ontwikkeling van de JSF.
Gisteravond overlegden de vertegenwoordigers van het «luchtvaartcluster» met hun achterban : 24 bedrijven onder aanvoering van Stork en Philips , die meteen al 600, respectievelijk 330 extra banen verwachten.
Een aantal ministers onder aanvoering van Zalm ( Financien ) vond dat in oorspronkelijke plannen de overheid te veel risico liep , terwijl het bedrijfsleven bij tegenvallende verkoopresultaten van de JSF minder pijn zou lijden. In geval van een verkoopsucces zou het bedrijfsleven er naar verhouding veel beter uit komen dan de overheid.
Betrokkenen zijn gisteren nader tot elkaar gekomen. Het bedrijfsleven lijkt bereid deels op te draaien voor de kosten van de voorfinanciering , terwijl de staat het bedrag op goedkopere basis leent.
De kabinetsonderhandelaars willen het percentage van de omzet dat het cluster op het totale project zou afdragen , opkrikken van 3 naar 3,8. Als compromis is nu 3,5 procent uit de bus gekomen. Om meer zekerheden in te bouwen , zijn ook de te verwachten exportcijfers van de JSF ( uitgegaan werd tot voor kort van 1390 toestellen ) deels teruggebracht.
Overigens heeft Lockheed Martin , hoofdproducent van de JSF , de eerder toegezegde werkomzet verhoogd van 8 miljard naar 8,8 miljard euro. De rest van het «commitment» betreft 2 miljard euro aan werk afkomstig van motorenbouwer Pratt & Whitney.
«Ik verwacht dat de ministerraad een goede beslissing zal nemen» , zei minister De Grave ( Defensie ) gisteren.
De Duitse minister van Defensie Scharping zei gisteren in Den Haag dat een eventuele Nederlandse keuze voor de JSF geen negatieve gevolgen heeft voor de Duits-Nederlandse betrekkingen. Duitsland is betrokken bij de productie van concurrent Eurofighter.
Gisteren werd bekend dat Canada definitief heeft getekend als partner in het JSF-programma. Ook de Italiaanse minister van Defensie Martino is een groot voorstander. «Het gaat hier om grootse technologie met bijzonder lage kosten» , aldus Martino. Hij wil de JSF kopen naast de Eurofighter. Nederland is te klein voor twee typen.

TAIL :
Luchtmacht ; Vliegtuigen ; Verkeer en Vervoer ; Luchtvaart ; Vrede en Veiligheid ; Defensie ; Krijgsmacht

