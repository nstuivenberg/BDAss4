DOCUMENT : 9 of 59

PAPER : Algemeen Dagblad

DATE : February 8, 2002


BYLINE : JOOP VAN HOLSTEYN EN HUIB PELLIKAAN

SECTION : cultuur & media ; Pg. 11

LENGTH : 1309 words

BODY :

HEADLINE : Niet een pot nat

Zijn de programma's van de politieke partijen onderling uitwisselbaar ? Het antwoord op deze vraag is : voor de verkiezingen in elk geval niet. Deel 10 en slot van een serie over verkiezingsprogramma's.
Een pot nat. Of je nou door de hond of de kat gebeten wordt. De verkiezingen komen er aan , en dan zijn zulke opmerkingen regelmatig te horen en te lezen. En het zijn heus niet alleen de altijd aangehaalde taxichauffeur of kennis in de kroeg die zich in deze zin over politiek uitlaten. Nee , het zijn ook mensen van naam en faam die zich beklagen over het democratische gehalte van de Nederlandse politiek.
De oud-hoogleraar politicologie Hans Daudt is van mening dat Nederland , zeker onder paars , helemaal geen democratie genoemd kan worden. Het zijn geschoolde politiek beschouwers en commentatoren die zuchten en steunen wegens de inwisselbaarheid van partijen en programma's. Denk aan iemand als Bart Tromp , die daarenboven wees op de onsamenhangendheid van programma's. Het enige samenbindende element , zo meende hij , was het nietje dat de bladzijden ervan bijeen hield.
Dergelijke klachten lijken uit te gaan van het idee dat partijen onderling uitwisselbaar zijn. Ze willen eigenlijk allemaal hetzelfde en een inhoudelijk betekenisvolle keuze is er niet. Zo'n claim is makkelijk gelegd - maar daarmee is het nog niet waar. Op de vraag of partijen inderdaad allemaal hetzelfde voorstaan , kan na onderzoek een min of meer feitelijk antwoord worden gegeven. Een voor de hand liggende plaats om dat antwoord te vinden is in verkiezingsprogramma's van partijen. Daar immers formuleren zij hun opvattingen en beleidsvoorstellen voor de komende jaren. Laten we die programma's serieus nemen en kijken of ze inderdaad inwisselbaar zijn. Dan zien we vanzelf of er al dan niet sprake is van een programmatische pot nat.
Geen onderwerp leent zich beter voor deze exercitie dan de WAO-problematiek , het ongekend hoge aantal geheel of gedeeltelijk arbeidsongeschikten Nederland. Het gaat hier om een zeer omvangrijk sociaal en financieel probleem. Een zaak ook die al tijden op de politieke agenda staat en waarvan de paarse partners zelf hebben aangegeven dat zij er in hun regeerperiode niet in geslaagd zijn een oplossing te vinden. Er ligt weliswaar een vers WAO-akkoord van de Sociaal Economische Raad ( SER ) , maar zelfs dat in eerste instantie geprezen akkoord begint onder uiteenlopende kritieken scheurtjes en barsten te vertonen. Kortom , een kwestie die de politieke gemoederen hoogstwaarschijnlijk nog wel enige tijd heftig zal verhitten. En waarvan het bijna ondenkbaar is dat politieke partijen er zich niet over uitlaten in hun verkiezingsprogramma's.
We doen een rondje langs de velden waarbij we ons concentreren op grotere partijen , die tenslotte onder de sterkste verdenking van inwisselbaarheid staan. Bij het CDA lezen we dan in het programma dat het streven erop is gericht de instroom in de WAO met een derde te doen dalen. Deze partij , die het maatschappelijk middenveld nadrukkelijk koestert , ziet hierbij een bescheiden rol van de overheid. Er wordt zwaar geleund op de sociale partners. Zij zullen zorgen voor een regeling die de eerste twee jaar van de WAO betreft , en vervolgens is de overheid verantwoordelijk voor geheel of gedeeltelijk arbeidsongeschikten. Het CDA kiest wat het «arbeidsongeschiktheidscriterium» betreft voor de 35 procent die ook in het SER-akkoord wordt genoemd. Mensen die minder dan 35 procent arbeidsongeschikt zijn , komen niet in aanmerking voor WAO-voorzieningen.
Toen VVD-leider Dijkstal beweerde dat de PvdA het onderwerp WAO doodzweeg , overdreef hij. De PvdA geeft in haar programma aan de bestaande financiele prikkel voor werkgevers , vormgegeven in de zogeheten wet PEMBA ( werkgevers betalen voor hun arbeidsongeschikten ) , te willen handhaven. De zieke werknemers krijgen een persoonsgebonden budget waarmee zij zelf kunnen kiezen voor scholing , arbeidsbemiddeling en begeleiding. Over de effecten van dit strippenkaartenmodel zwijgt het programma , waarin verder te lezen staat dat men de plicht heeft een baan te aanvaarden als men daarvoor voldoende capaciteiten heeft.
D66 verwijst eveneens naar de wet PEMBA , maat deze partij wil de financiele prikkel voor de werkgever versterken. Verder is het voorstel werkgevers te verplichten een aantal gedeeltelijk arbeidsongeschikten in dienst te nemen. Keuringen moeten flexibeler en bij zieke werknemers moet worden gekeken naar wat zij nog wel zouden kunnen doen. In haar streven naar een herstel van het evenwicht n de arbeidsmarkt wat betreft rechten en plichten , draait D66 zowel werkgevers als werknemers de duimschroeven aan.
De VVD heeft evenals de andere partijen de ambitie de WAO-problematiek aan te pakken. Een pakket van maatregelen moet het aantal arbeidsongeschikten met ten minste 300.000 terugdringen. In de voorgestelde aanpak ligt echter het accent zeker niet bij de werkgevers. Werknemers dragen een heel wat zwaarder steentje bij. Zo is het idee de medische grens voor arbeidsongeschiktheid van 35 naar 50 procent te verhogen. Voor een langjarige uitkering dient men ook een passend arbeidsverleden te hebben.
De lat wordt dus niet alleen hoger gelegd , maar er dient ook reeds een eigen bijdrage in de kosten geleverd te zijn. Bovendien spreekt de VVD zich uit tegen allerlei bovenwettelijke aanvullende maatregelen die door de sociale partners zijn overeengekomen en die tot effect hebben dat de WAO eigenlijk niet langer als de ooit bedoelde verzekering tegen inkomensderving fungeert. De VVD wil terug naar dit oorspronkelijke idee.
Deze vogelvlucht maakt duidelijk dat deze vier partijen een te onderscheiden positie innemen in het voortdurende debat over de WAO-problematiek. En zonder uitzondering doen ook de andere , hier niet behandelde partijen dat. CDA en PvdA geven de sociale partners een grote rol. Dat de hele problematiek mede het gevolg is geweest van een beleid dat door diezelfde partners is opgezet en vormgegeven , doet hieraan kennelijk niet af. D66 kiest een andere positie : hard beleid zal werkgevers en werknemers moeten dwingen tot een oplossing te komen. De VVD kiest ook voor een hard beleid , maar dan vooral gericht op de werknemers.
Al met al zijn de programma's op dit punt bepaald niet inwisselbaar. Als D66 een forse vinger in de pap zou krijgen , dan kregen zowel werkgevers als werknemers het zwaar te verduren. Mocht de VVD de overhand krijgen bij het bepalen van het beleid , dan kunnen werkgevers gerust ademhalen en maken werknemers de borst maar beter nat. Bij een sterke CDA en PvdA mag men er eigenlijk op rekenen dat veel bij het oude zal blijven , omdat deze beide partijen een werkelijke oplossing niet lijken aan te durven.
Einde verhaal ? Nee , dat niet. Papier is immers , zoals wij allen weten , heel geduldig. Programma's mogen dan niet inwisselbaar zijn , als er vervolgens niets gebeurt met de inhoud van die programma's zijn ze uiteindelijk betekenisloos. De relevantie van verkiezingsprogramma's ligt voor een deel in de inhoud , maar moet dan wel na afloop van verkiezingen in beleid worden omgezet.
Als het dus al om een pot nat gaat in de Nederlandse politiek , moet met de beschuldigende vinger worden gewezen naar de politieke praktijk en de daarin opererende politici. Waar zij voor verkiezingen wijzen op het eigene en unieke van de eigen partij en programmatische inbreng , benadrukken zij op de avond van de verkiezingen reeds de vele overeenkomsten. Dan blijkt niet zelden dat het niet zo moeilijk is om van geen pot nat toch nog een pot nat te maken.
Joop van Holsteyn en Huib Pellikaan zijn als universitair docent verbonden aan het departement Politieke Wetenschap van de Universiteit Leiden.

TAIL :
Verkiezingen ; Politieke partijen ; Recht ; Politiek en Staat ; Staatsrecht ; Gemeenten ; Binnenlandse Politiek ; Lokale Politiek

