DOCUMENT : 83 of 254

PAPER : Algemeen Dagblad

DATE : February 8, 2002


BYLINE : DOOR PAUL VAN DEN BOSCH EN RENZE LOLKEMA

SECTION : Sport ; Pg. 20

LENGTH : 1337 words

BODY :

HEADLINE : Wie heeft de snelste ? ; Winnen de Nederlanders of de Noren ?

Twee fabrikanten beweren het snelste schaatspak ter wereld te hebben gemaakt. De een is Nederlands en levert aan de Noren ; de ander is Amerikaans en levert aan Nederlanders en Amerikanen. Snel , sneller , snelst.
Hij had de schaatsers uit zijn ploeg er uitgebreid over horen discussieren. Maar afgelopen weekeinde nam Geert Kuiper , de coach van TVM , de proef op de som. Hij besloot het Swift Skin-pak , dat het sportmerk Nike speciaal voor de Amerikaanse en Nederlandse ploegen ontwierp , zelf uit te proberen op het wonderijs van Salt Lake City.
Toen de meeste schaatsers de ijshal hadden verlaten na hun testraces , wrong Kuiper zich in het blauw-oranje tenue van TVM-sprinter Gerard van Velde. Het zat hem te strak , de welvingen van het lichaam van de veertiger waren duidelijk te zien. Maar dat deerde hem niet.
De verkleedpartij was voor een semi-wetenschappelijk doel. De Friese coach wilde zich er zelf van overtuigen dat de Swift Skin inderdaad zo snel is als de producent in zijn enthousiaste verkooppraatjes wil doen geloven.
Kuiper had vergelijkingsmateriaal. Twee dagen eerder had hij op dezelfde Olympische baan rondgereden in het gebruikelijke TVM-pak. Nu , in de Olympische outfit , was de oud-sprinttopper 1,5 seconde sneller over een volle ronde. Zijn snelste 400 meter klokte hij handmatig in 27,1 seconden. De conclusie van Kuiper : «Dit pak is inderdaad sneller.» Daarvoor had deze recreant geen dure testen in windtunnels voor nodig. De komende tijd zal uitwijzen of deze test louter van psychologische waarde is geweest.
Een feit is dat de professionele schaatsers inmiddels ook zijn overtuigd. Jochem Uytdehaage , Europees kampioen , testte in Calgary het pak , dat is gemaakt van zes verschillende stoffen die zo min mogelijk luchtweerstand moeten opwekken. Waar het kernploeglid normaal gesproken een temporondje van 25,8 reed , klokte hij nu 25,5. «Met ook nog waardeloze bochten» , zegt Uytdehaage. «Maar zo hard had ik nooit een temporondje gereden. Echt nog nooit. Of dat pak daar iets mee te maken heeft ? Ik weet het niet. Maar ik ben er zeer over te spreken.»
Nike-ontwerper Edward Harber was bij die test aanwezig. «Ik wilde het wel van de daken schreeuwen» , zei de Engelsman bij die gelegenheid , «maar het was beter dat u dit van de schaatser zelf hoorde. Anders lijkt het een goedkoop verkooppraatje.»
Gerard van Velde en Rintje Ritsma , de smaakmakers van TVM , waren toen nog de enigen die klaagden over het Olympische kostuum. Vooral Ritsma is een apart geval. Volgens Harber heeft hij nog nooit een sporter gezien met zo'n gespierd lichaam. Popeye wordt de Friese allrounder dan ook wel genoemd op de Nike-burelen. Het was een probleem om de Swift Skin voor hem passend te maken. Maar Nike huurde enkele weken geleden Zuid-Amerikaanse naaisters in om alles op maat te maken.
Coach Geert Kuiper : «Het heeft een tijdje geduurd , maar Nike heeft er echt alles aan gedaan het de jongens naar de zin te maken. Ze zitten nu zo goed als gegoten. Ze zitten strak , het lijkt alsof de jongens een stijve nek hebben , maar het voelt nu wel goed aan. Het zijn weliswaar geen trainingspakken , maar we trainen er toch maar in. Om er goed aan te wennen.»
Nike stelde het pak exclusief ter beschikking aan de Nederlandse en Amerikaanse Olympische schaatsers. Ook in het VS-kamp waren de reacties bijna allemaal positief. KC Boutiette echter , de Amerikaan die gesponsord wordt door TVM , laat in eerste instantie een soortgelijke mening als Ritsma en Van Velde horen : «Ik voel me beperkt in mijn bewegingsvrijheid. Er zit geen rek in , kan er niet goed in ademen. Er moet wat mij betreft nog wat aan veranderd worden.» Derek Parra , kanshebber op de Olympische 1500 meter , was alleen maar blij : «Het is duidelijk sneller dan de pakken die we hadden.» Becky Sundstrom , ook uit de VS , sluit zich aan bij KC Boutiette : «Het ademt nauwelijks. Het lijkt wel of we in een condoom schaatsen. Maar zeker op de korte afstanden weegt dat nadeel niet op tegen het voordeel van de geringe luchtweerstand.»
Bovendien heeft Nike een aantal pakken geproduceerd met een oplopende graad van ventilatie. Ontwerper Harber : «Een ontevreden schaatser kan altijd nog een luchtiger pak aantrekken.»
Het Amerikaanse sportmerk is niet het enige dat beweert de snelste outfit te hebben geleverd. De Nederlander Bert van der Tuuk ontwierp in zijn Hunter-fabriek in Assen het Delta-pak met schubben , genaamd FlasH. Die uitvinding , eigenlijk een voortzetting van het Nederlandse pak met zigzag-strippen uit 1998, is exclusief bestemd voor de Noren.
Van der Tuuk : «Ik moest de verzekering hebben dat toppers als Sondral en Andersen erin zouden rijden. Anders was het niet interessant voor ons. De ontwikkeling was duur genoeg. We hebben tientallen windtunneltests gedaan.»
Geir Karlstad beweert dat er altijd sprake is geweest van een exclusief recht. De Noorse bondscoach wist ook dat de Belg Bart Veldkamp belangstelling had. «Exclusiviteit was een voorwaarde. Wat wij aanhebben , is niet voor anderen.»
Wat de Nederlanders , de grootste concurrenten van de Noren , aantrekken , interesseert Karlstad niet. «Wij richten ons alleen op onze uitrusting. Die is zo goed getest dat ik zeker weet dat er niets beters voorradig is.» Het Delta-pak is snel , weet Karlstad. «In dit pak verwacht ik op de 1500 meter een tijd van 1.43 van Sondral. En dat is geen bluf.»
Misschien dat andere landen bij de start van de Olympische Spelen nog met een verrassend nieuw kostuum komen. Maar de sensatie kan nooit zo groot zijn als die van vier jaar geleden in Nagano. De Nederlandse ploeg verscheen toen plotseling op het ijs met de strippakken , een wetenschappelijke uitvinding die de zomer ervoor uitgebreid was uitgetest. De pakken verdwenen daarna achter slot en grendel , om er pas vlak voor Nagano weer uit te komen. De concurrentie was stomverbaasd en reageerde paniekerig.
Ab Krook , topsportcoordinator van de KNSB , verwacht niet dat andere landen de komende dagen met een dergelijke surprise op de proppen komen. «Dan hadden we nu wel iets gemerkt.»
Volgens Krook heeft de revolutie van de pakken de afgelopen jaren flink bijgedragen aan de aanscherping van de tijden. Maar de wetenschappers kunnen nog zo veel bedenken , succes is niet altijd verzekerd. Krook : «Het is nog steeds de mens die de tijden moeten rijden. Als een schaatser niet goed in zijn vel zit , helpt ook een revolutionair pak je niet aan een wondertijd.»
Aerodynamische pakkenTwee aerodynamische pakken zullen deze Spelen de strijd aangaan : de Swift Skin en het Delta-pak. Maar ook de schoenen zijn aerodynamischer geworden.
Swift Skin
Ontwerp Harber , Nike ( VS )
gedragen door Nederland
Bestaat uit 6 aerodynamische onderdelen.
putjestextuur
materiaal binnenkant dijen en oksels vermindert wrijving stof op stof
zeer gladde stof bedekt de snels bewegende delen : de handen en de schoenen.
gladde coating
stof met textuur
weinig-kreukende stof om de gewrichten.
Delta-pak / FlasH
ontwerp Flowtec / TU Delft Hunter ( Ned )
gedragen door Noorwegen
De ventilerende «Cooolmax» is op vier manieren in het pak verwerkt.
gladde coating
gebreid in patroon van verticale rechthoekjes
patroon van horizontale rechthoekjes
beplakt met rubber driehoekjes
Textuur
beide pakken hebben op o.a. de benen een stof met textuur. Waarom ?
zonder textuur :
Gevolg : lage luchtdruk achter been veroorzaakt «zuiging» die schaatser remt.
met textuur :
Gevolg : minder luchtdrukverschil dus minder zuiging.
Seves Formule 1-schoen
gedragen door Carl Verheijen , Renate Groenewold , Andrea Nuyt.
Maatschoen
Gemodelleerd naar afgietsel en drukanalyse van de voet.
Perfecte pasvorm resulteert in krachtigere afzet.
Stroomlijning
Zig-zag strips in combinatie met speciaal gevormde hiel verminderen de zuiging.
Infographic : Copyright Algemeen Dagblad 080102 / MB / Bron : Nike , Seves , Flow Tec / Hunter

TAIL :
Sport ; Wintersport ; Schaatsen ; Consumentenzaken ; Kleding en mode

