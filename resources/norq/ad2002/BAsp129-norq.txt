DOCUMENT : 129 of 254

PAPER : Algemeen Dagblad

DATE : February 6, 2002


BYLINE : VAN ONZE POLITIEKE REDACTIE

SECTION : sport ; Pg. 21

LENGTH : 477 words

DATELINE : DEN HAAG

BODY :

HEADLINE : Beter af met gratis heroine ; Minister Borst trots op resultaten experiment

Minister Borst ( Volksgezondheid ) wil 1000 tot 2000 onbehandelbare heroineverslaafden gratis drugs ter beschikking stellen. Dat zei ze gisteren bij de presentatie van de resultaten van een omstreden experiment met de verstrekking van heroine op medisch voorschrift.
«Ik ben blij met dit onderzoek , trots dat we dit voor elkaar hebben gekregen. Ik zal proberen wat goed voor ze is , ook in de praktijk in te voeren» , aldus Borst. Ze bespreekt het onderwerp deze maand nog met haar collega's in het kabinet.
Volgens de onderzoekers hebben zwaarverslaafden minder lichamelijke klachten als ze niet alleen het vervangende middel methadon maar ook heroine krijgen. Ook hebben ze minder last van psychoses en andere geestelijke problemen. Bovendien plegen ze minder misdaden dan anders. Het experiment veroorzaakte nauwelijks overlast.
Het gratis verstrekken van heroine is wel duur : zo'n 15.000 euro per jaar per verslaafde als ze in grote groepen worden behandeld. «Dat is goedkoper dan het ziekenhuis of de gevangenis» , beklemtoont onderzoeker J. van Ree. «Het is te vergelijken met een dure poliklinische behandeling.»
Voor de gratis heroineverstrekking zouden alleen de meest hopeloze van de 25.000 heroineverslaafden in aanmerking moeten komen. Borst : «Het gaat om mensen bij wie alles is geprobeerd , maar bij wie niets helpt. Ze hebben al vaak aan methadonprogramma's en andere behandelingen meegedaan , maar het haalt allemaal niets uit.»
De centrale commissie behandeling heroineverslaafden ( ccbh ) deed twee ruim jaar onderzoek naar de gewenste en ongewenste effecten van gecontroleerde medische verstrekking van heroine. Aan het experiment deden 549 mensen mee in Amsterdam , Rotterdam , Den Haag , Utrecht , Groningen en Heerlen. Gemiddeld gebruikten zij al 16 jaar heroine.
Gedurende een half jaar kregen ze zowel heroine als methadon voorgeschreven. Stopzetting van de behandeling leidde binnen twee maanden in 80 procent van de gevallen tot een ernstige verslechtering van zowel de lichamelijke , psychische als sociale situatie.
Uit een ander rapport dat minister Borst gisteren kreeg , blijkt dat verslaafden niet makkelijker afkicken wanneer ze onder narcose worden gebracht. Bij een experiment kregen mensen het middel naltrexon toegediend , dat de werking van heroine blokkeert. Dat leidt onmiddellijk tot heftige ontwenningsverschijnselen , maar onder narcose merkt de verslaafde daar aanvankelijk niets van.
Deze methode leek dan ook tot betere resultaten te leiden , maar uiteindelijk was dat niet zo : naltrexon-gebruikers blijven zonder narcose even vaak clean. De onderzoekers van Novadic , een instelling voor verslavingszorg , concluderen dat de behandeling wel meer kost , maar niet meer oplevert. Borst wil er daarom niet mee doorgaan.

TAIL :
Gezondheidszorg ; Drugs ; Verslaving ; Gezondheid ; Consumentenzaken ; Voeding

