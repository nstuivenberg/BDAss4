DOCUMENT : 6 of 10

PAPER : Algemeen Dagblad

DATE : February 7, 2002


BYLINE : VAN EEN ONZER VERSLAGGEEFSTERS

SECTION : Beurs binnenland ; Pg. 21

LENGTH : 350 words

DATELINE : New York

BODY :

HEADLINE : Winst voor het geteisterde Tyco

Na een sterke start op de Amerikaanse beurzen , zakte de handel gisteren al snel in. De Dow Jones-index opende hoger nadat er positief nieuws over netwerkgigant Cisco uitlekte , maar daarna daalde de toonaangevende graadmeter al weer en rond het middaguur stond de index 50 punten lager. Uiteindelijk eindigde de Dow 0,3 procent lager op 9653 punten. Met de Nasdaq Composite ging het nog slechter. De technologie-index bleef de hele dag in de rode cijfers en sloot 1,4 procent lager op 1813 punten.
«De markt is nog steeds in de ban van de vertrouwenscrisis. De angst voor het A-woord - accountancy - is nog extreem hoog» , verklaarde een analist tegenover Reuters. Toch wist het conglomeraat Tyco - lange tijd een van de meest geteisterde aandelen in de boekhoudcrisis - voor het eerst weer forse winst te boeken. De beurskoers van het bedrijf steeg met 12,5 procent naar $26. Sinds december heeft het aandeel ongeveer 60 procent van zijn waarde verloren.
Tyco , megaproducent van brandblusapparaten tot kledinghangers , probeerde in een telefonische vergadering met analisten de gemoederen tot bedaren te brengen. Het bedrijf verklaarde voortaan de financien duidelijker te presenteren. De afgelopen dagen is Tyco platgebeld door beleggers die meer informatie over het bedrijf wilden hebben. Tyco is daarom van plan om een wekelijkse telefonische vergadering voor investeerders te organiseren. «We denken dat erover praten de beste manier is om het vertrouwen in ons bedrijf weer op te bouwen» , aldus Tyco.
Daarnaast kwam goed macronieuws : de arbeidsproductiviteit in de VS is in het laatste kwartaal van vorig jaar gegroeid met 3,5 procent op jaarbasis. Er was een groei verwacht van 2,9 procent. In het derde kwartaal lag de toename op 1,1 procent.
De telecomaandelen kregen voor de tweede achtereenvolgende dag harde klappen te verwerken. Uitzondering was Cisco , dat gisteren nabeurs met de tweedekwartaalcijfers kwam. De netwerkgigant won een voorzichtige 0,8 procent , omdat via een uitgelekte interne memo bekend werd dat de winstvooruitzichten beter dan verwacht zouden zijn.

