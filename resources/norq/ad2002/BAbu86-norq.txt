DOCUMENT : 86 of 94

PAPER : Algemeen Dagblad

DATE : February 4, 2002


BYLINE : VAN ONZE CORRESPONDENT

SECTION : Buitenland ; Pg. 11

LENGTH : 286 words

DATELINE : Jeruzalem

BODY :

HEADLINE : Arafat hekelt terreuraanvallen

De Palestijnse leider Arafat heeft in de New York Times fel uitgehaald naar Palestijnen die aanslagen plegen op Israelische burgers.
Arafat beloofde in de Amerikaanse krant een eind te zullen maken aan de aanvallen van Palestijnse terroristen op Israelische burgers.
De Israelische premier Sharon noemde Arafats woorden «niet ter zake doend» , maar minister van Buitenlandse Zaken Peres sprak van een goed begin.
Sharon zei op de Israelische televisie dat «Arafat kan praten als de beste». «Maar mij overtuigt hij niet.» De woordenstrijd tussen de twee volgt op het opmerkelijke geheime overleg , eind vorige week , tussen Sharon en drie hoge Palestijnse functionarissen : Abu Ala , voorzitter van het Palestijnse parlement , Abu Mazen , secretaris-generaal van Arafats Fatah-beweging en Mohammed Rashid , de financiele adviseur van Arafat. Pas in het weekeinde lekte uit dat het topoverleg had plaatsgehad.
De ontmoeting is in strijd met Sharons belofte dat hij onder geen beding zal onderhandelen terwijl de gewelddadigheden doorgaan. Sharon zegt nu dat hij het initiatief had genomen tot het overleg. Hij wilde de Palestijnen nog eens duidelijk maken wat de voorwaarden zijn voor hervatting van het politiek overleg. Sharon eist dat de Palestijnen terreurorganisaties oprollen en illegale wapens inzamelen.
De Israelische politie heeft de zoon van premier Sharon , Omri Sharon , verhoord. Omri , die geldt als een belangrijk politiek adviseur van zijn vader , wordt verdacht van betrokkenheid bij illegale financiering van de verkiezingscampagne van de Likud-partij in 1999.

TAIL :
Binnenlandse politiek ; Terrorisme ; Binnenlandse politieke onrust ; Politiek en Staat ; Binnenlandse Politieke Onrust

