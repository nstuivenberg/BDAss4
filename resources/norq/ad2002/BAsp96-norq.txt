DOCUMENT : 96 of 254

PAPER : Algemeen Dagblad

DATE : February 7, 2002


BYLINE : DOOR MAARTEN WIJFFELS

SECTION : Sport ; Pg. 16

LENGTH : 595 words

DATELINE : Kerkrade

BODY :

HEADLINE : Zege kan onvrede bij Roda niet verbloemen

Voor het oog van de camera's lacht Georges Leekens nog altijd zijn gulste lach. Maar zo gelukkig is de Belg allang niet meer als trainer van Roda JC. Toch pakte hij gisteren , na de afstraffing afgelopen weekeinde tegen Feyenoord , met zijn ploeg drie broodnodige punten in het thuisduel met FC Utrecht ( 1-0 ) .
Roda kan daardoor weer iets geruster ademhalen. Met 25 punten uit 22 wedstrijden zijn de onderste drie plaatsen in elk geval voor even uit het zicht verdwenen.
Maar dat Roda begin februari uberhaupt nog in de laagste regionen van de ranglijst te vinden is , hadden weinigen na de intocht van trainer Leekens gedacht. Met Georges ( spreek uit Zjorzje ) , zoals zijn landgenoten hem liefkozend noemen , zou het immers snel beter worden in Kerkrade , zo luidde de algemene opinie. Afgelopen zou het zijn met de verdeeldheid die was ontstaan onder het regime van Jan van Dijk. Vier maanden na dato is de realiteit echter dat Roda onder de toch erkende teambuilder Leekens nog lang niet uit de problemen is - ondanks een zwaarbevochten zege als die van gisteravond.
Ergernis en onvrede woekeren nog altijd binnen de muren van het Parkstad Limburg Stadion en de trainer is steeds vaker de gebeten hond. Deels is dat zijn eigen schuld. De duidelijkheid die Leekens beloofde te brengen , is nog maar zelden zichtbaar geweest in zijn manier van werken. Voortdurend wisselt de oud-bondscoach van Belgie de samenstelling van zijn elftal en een trainer die week-in-week-uit roept dat hij gaat aanvallen , maar vervolgens doodleuk het doel dichtspijkert , verliest snel aan geloofwaardigheid.
Wat het vele wisselen betreft , is de situatie van aanvoerder Kevin van Dessel het meest schrijnend. In het fysieke duel met het tegenvallende Utrecht stond hij gisteravond eindelijk weer eens opgesteld , links op het middenveld.
Vorig seizoen , in het laatste jaar van Sef Vergoossen in Kerkrade , was de jonge Belg op die positie een van de revelaties in de eredivisie. Als controlerende man met een loepzuivere passing ontpopte Van Dessel zich tot een potentiele speler voor een van de drie topclubs. Ook Jan van Dijk reserveerde voor de stylist uit Ekeren een leidende rol in de as , maar onder Leekens is Van Dessel nog maar mondjesmaat in het hart van de ploeg te vinden. Liever stelt de trainer hem op als linksback in een vijfmans-achterhoede.
Daags voor het treffen met FC Utrecht sprak de doorgaans bedeesde Van Dessel eindelijk zijn onbegrip uit over de gang van zaken in een onderhoud met Leekens. Mogelijk dat hij daarom gisteravond weer eens op zijn beste positie verscheen.
Toeval of niet , Roda ging er op slag een stuk krachtiger door voetballen. De beginfase was duidelijk voor de thuisclub , die alleen al via centrumspits Yannis Anastasiou drie dotten van kansen kreeg op de openingstreffer. Ook Bernard Tchoutang , met een diagonaal schot voorlangs , en Regillio Vrede ( inzet op een vrije trap ) waren in die fase dichtbij een doelpunt. De bevrijdende treffer viel echter pas 20 minuten na de hervatting. De bedrijvige Tchoutang frommelde zich langs een paar verdedigers , waarna Sven Vandenbroeck de bal oppikte en diagonaal langs Harald Wapenaar schoot.
Utrecht had in de resterende tijd niet meer de kracht om nog eens de mouwen op te stropen. Voor de pauze was de ploeg alleen via Dirk Kuyt een maal gevaarlijk geweest.
Na de hervatting verschenen de gasten nog een keer dreigend in de buurt van Roda-keeper Zeljko Kalac. Maar tot een treffer leidde het niet. Ongetwijfeld tot vreugde en opluchting van Georges Leekens.

TAIL :
Voetbal ; Sport

