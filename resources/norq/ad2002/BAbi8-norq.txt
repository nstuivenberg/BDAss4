DOCUMENT : 8 of 158

PAPER : Algemeen Dagblad

DATE : February 9, 2002


BYLINE : DOOR ALLARD BESSE EN PETER DE KNEGT

SECTION : Binnenland ; Pg. 5

LENGTH : 629 words

DATELINE : Hoofddorp

BODY :

HEADLINE : Zwarte boekhouding is «topje van ijsberg»

Vijf pagina's handgeschreven boekhouding , met namen en bedragen. Het zijn wellicht de enige bladzijden «zwartgeldboekhouding» die de papierversnipperaar in de bouwwereld hebben overleefd.
Nadat begin november een schaduwboekhouding van grote bouwbedrijven uitlekte en er rumoer ontstond over illegale prijsafspraken tussen de ondernemingen , draaiden de «confettimachines» van zuid tot noord overuren , zo valt te beluisteren.
Ook de parlementaire enquetecommissie die de bouwfraude zal onderzoeken , vreest dat er weinig tastbaar bewijs resteert. De door een werknemer van Koop Tjuchem beschreven vellen en door klokkenluider Bos aan justitie overhandigde pagina's , geven een unieke kijk in de verborgen geldstromen van een dochterbedrijf van Koop. Werknemers , ambtenaren , materieel en diensten staan keurig vermeld bij onderhandse inkomsten en uitgaven. De boekhouding bestrijkt slechts het laatste kwartaal van 1994 en de eerste helft van 1995. Kenners van de bouwwereld bezweren dat deze zwarte boekhouding kenmerkend is voor de werkwijze in de hele bouwwereld en over een reeks van jaren.
Naast de schaduwboekhouding van Koop , waarin werd vastgelegd hoe gelden werden verrekend en verdeeld over de bedrijven die bij inschrijvingen van megaprojecten naast een project grepen ten faveure van een concurrent , ligt er nu ook een schriftelijk vastgelegde zwarte kas. Daarin is bijgehouden welke ambtenaren financieel werden gepaaid.
Directeur F. Veerman van Koop Tjuchem BV , destijds ook directeur van Koops dochterbedrijf Geva , waar deze zwarte kas vermoedelijk werd bijgehouden , komt eveneens voor in het kasboek. Bij zijn naam staan tienduizenden guldens die vervolgens worden doorgesluisd naar ambtenaren van Rijkswaterstaat en destijds Provinciale Waterstaat.
Veerman ontkent ooit met contant zwart geld te hebben gesleept , laat staan dat er ooit sprake is of kan zijn geweest van een handgeschreven zwartgeldkasboek.
«We leven al enige tijd in het computertijdperk. Dit kasboek ken ik niet en het is volgens mij allemaal onzin. Een groot sprookje geschreven door iemand met veel vrije tijd. Zoiets is bij ons bedrijf onmogelijk door onze interne controle en die van externe accountants.»
Ingewijden leggen uit welk «mechanisme» er achter de bedragen schuilgaat. Het geld is meestal een percentage van een onderhandse deal die gesloten is tussen bedrijf en ambtenaar. De aannemer neemt bijvoorbeeld voor zes ton ( overgebleven ) vangrails over tegen een gunstige prijs , de ambtenaar vangt vervolgens 10 a 20 procent.
Maar het kasboek meldt ook simpele uitgaven voor diners , kerstgeschenken en in weekeinden gewerkte zwarte uren. In de begeleidende brief van Bos staan vier ambtenaren die zich uitgebreid lieten feteren door Koop Tjuchem. Drie van hen waren wegens verblijf in het buitenland en prive-omstandigheden onbereikbaar. De vierde , een topambtenaar bij Rijkswaterstaat , reageert verbaasd. Hij zegt in een reactie «een schoon geweten» te hebben. «Wij hebben transparante procedures en het is uitgesloten dat aannemers zomaar een werk uit de hand krijgen van Rijkswaterstaat. Er zijn geen dingen gebeurd waarvoor ik me niet kan verantwoorden , ik heb geen steekpenningen , geen geld en goederen aangenomen. Natuurlijk eet je niet bij McDonald's , maar daar voel ik me niet door geschoffeerd of ingepakt door aannemers. Ik vind dit een merkwaardig verhaal. Ik ga geen details geven over een vliegreisje met het prive-vliegtuig van Koop naar Schotland. Dat ga ik eerst bespreken met mijn directeur.»
Een gedeelte van de «zwarte boekhouding» die werd bijgehouden door een werknemer van aannemingsbedrijf Koop Tjuchem.

TAIL :
Bouwnijverheid ; Bedrijfsleven ; Fraude en corruptie ; Recht ; Criminaliteit ; Delicten ; Economie ; Bedrijfstakken

