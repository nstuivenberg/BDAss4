DOCUMENT : 126 of 158

PAPER : Algemeen Dagblad

DATE : February 4, 2002


BYLINE : VAN ONZE POLITIEKE REDACTIE

SECTION : Binnenland ; Pg. 3

LENGTH : 638 words

DATELINE : Den Haag

BODY :

HEADLINE : Kamer : Geef Maxima ruimte

Prinses Maxima moet de ruimte krijgen om zich te ontplooien en zinnig werk te zoeken. Maar als echtgenoot van de toekomstige koning en lid van het Koninklijk Huis moet te allen tijde uit de politieke vuurlinie blijven.
De grote fracties in de Tweede Kamer - PvdA , VVD en CDA - vinden het niet nodig dat Maxima alleen maar representatieve taken zou kunnen vervullen. De vrouw van Willem-Alexander , die in New York voor een bank werkte , moet haar vleugels kunnen uitslaan en voldoende om handen hebben. Een commissariaat bij De Nederlandsche Bank behoort tot de mogelijkheden. «Wat mij betreft krijgt ze alle ruimte. De tijd is voorbij dat het koningshuis er alleen is om baljurken te dragen en in koetsen rond te rijden. We moeten ons niet te benauwd opstellen» , zegt CDA-Kamerlid Hillen. Zijn VVD-collega Te Veldhuis : «We hebben geen behoefte aan houten klazen in glazen huizen. Ze hoeft zich niet te beperken tot linten doorknippen.»
PvdA-Kamerlid Rehwinkel vindt dat Maxima haar vrijheid wel zelf moet verdienen. Ze moet laten zien dat ze het vertrouwen van het kabinet waard is. «Als ze dat vertrouwen heeft opgebouwd , kan het kabinet zich afzijdiger opstellen en haar de vrijheid laten. Maar voor het zo ver is moet ze eerst goed begeleid worden. Ze is onbekend in de Nederlandse samenleving» , zegt hij. Nu Maxima prinses is geworden , is het kabinet politiek verantwoordelijk geworden voor haar doen en laten. Dat betekent dat ze geen politiek gevoelige uitspraken mag doen. Banen die haar in politiek vaarwater kunnen brengen , zijn om die reden uitgesloten. Maxima moet uit de buurt blijven van het bedrijfsleven en instellingen die zich bezighouden met gevoelige onderwerpen.
Te Veldhuis : «We moeten wel accepteren dat de randen worden verkend. Als we willen dat het koningshuis een maatschappelijk gezicht toont , moeten de leden wel maatschappelijk en menselijk bezig kunnen zijn. Bij Willem-Alexander hebben we de discussie over het lidmaatschap van het Internationaal Olympisch Comite gehad. Zo'n comite kan voor politiek gevoelige kwesties komen te staan - denk aan de boycot van de Spelen in Moskou in 1980, na de Russische inval in Afghanistan. Daar zijn afspraken over gemaakt : als zich iets gevoeligs voordoet , overlegt de prins met de minister-president of trekt zich terug.»
De politiek heeft geleerd van de fouten uit het verleden. Prins Hendrik , de echtgenoot van koningin Wilhelmina , zat verplicht duimen te draaien en moest zijn hand ophouden bij zijn vrouw , die hem elk jaar 10.000 gulden zakgeld toestopte. Bernhard had een eigen inkomen en beduidend meer speelruimte. Hij moest de handel van het koninkrijk bevorderen , maar kwam in de problemen door de Lockheed-affaire. «Zo'n functie zie ik niet gauw meer gestalte krijgen» , zegt Rehwinkel beleefd. Hillen stelt vast dat prins Claus achteraf bezien eigenlijk te streng is behandeld. Hij hield zich bezig met ontwikkelingshulp , maar kon zich volgens betrokkenen maar moeilijk neerleggen bij zijn rol op de achtergrond. Hillen : «We zijn veel te benauwd omgegaan met de ministeriele verantwoordelijkheid. Het lijkt wel of de hele familie niets mag.»
De Britse Lady Di legde zich vooral toe op liefdadigheidswerk. Als Maxima daarvoor kiest , zal niemand haar een strobreed in de weg leggen. «Het leuke bij Diana was dat ze minder voor de hand liggende terreinen koos. Het zou goed zijn als de leden van ons koninklijk huis dat ook deden. Dus niet het Rode Kruis , maar hulp aan aidspatienten , zoals prinses Diana deed» , zegt Rehwinkel. Hillen kent te weinig van haar achtergrond om een advies te geven. «Ze moet iets doen dat echt bij haar past. Want wat ze ook doet , ze moet tien keer zo goed als een ander zijn. Ze wordt op de vingers gekeken.»

TAIL :
Parlement ; Koningshuizen ; Recht ; Politiek en Staat ; Staatsrecht ; Staatsvormen

