DOCUMENT : 169 of 254

PAPER : Algemeen Dagblad

DATE : February 5, 2002


BYLINE : DOOR LEON DE KORT

SECTION : Sport ; Pg. 19

LENGTH : 1458 words

BODY :

HEADLINE : De pijn van een pionier ; Jan Bokloev bij toeval uitvinder van revolutionaire V-stijl

Jan Bokloev was halverwege de jaren 80 niet bepaald een fameus lid van de mondiale familie van schansspringers. Zelfs in eigen land stond de Zweed dikwijls in de schaduw van anderen. Totdat de dag aanbrak , ergens in de zomer van 1986, waarop hij door toeval een nieuwe manier van skivliegen ontdekte. «Niet de V-stijl , zoals iedereen zegt , maar de Bokloev-stijl.»
De V is nu al jaren van iedereen. Van de Tsjech Jakub Janda tot de Oostenrijker Andreas Goldberger , van de Nederlander Boy van Baarle tot het Poolse vliegwonder Adam Malysz - ze beheersen de zweeftechniek allemaal. De een wat beter dan een ander. En een enkele keer hapert ze nog tijdens de vlucht door de ijle lucht , maar vreselijke blessures brengt een eventuele crash zelden met zich mee.
Nee , dan Jan Bokloev , een eigenzinnige Scandinavier die zich de grondlegger mag noemen van het schansspringen anno 2002. Hij kan zich het aantal momenten niet meer herinneren waarop hij als een vleugellamme adelaar tot een noodlanding werd gedwongen , soms met lichamelijk letsel tot gevolg. In vijf gevallen was een reparatie aan een van zijn sleutelbenen noodzakelijk , een keer brak hij een been. Maar Bokloev , tot 1994 deelnemer aan de winterse competitie , had geen problemen met die ongelukkige buitelingen. Ze hoorden erbij. «Als je beter wilt worden , moet je soms een grens over. En dan kan er iets gebeuren wat je niet hebt verwacht.» Zo simpel is het.
De 35-jarige Bokloev , een dreumes van 1 meter 69 met rood , piekerig haar , amper 60 kilo zwaar , woont tegenwoordig in Luxemburg. Zijn vrouw werkt in de computerwereld , vond in 2000 een betrekking in de hoofdstad van het Groothertogdom en verkaste daarom met Jan en de twee zonen. «Het leven is hier stukken goedkoper dan in Zweden» , zegt hij. Andere voordelen schieten hem niet zo snel te binnen. Ze bestaan voor hem in feite ook niet. Bokloev voelt zich , zo blijkt al gauw , behoorlijk geisoleerd in het Luxemburgse. Een vorm van epilepsie beperkt zijn mogelijkheden , het gebrek aan kennis van de Franse en Duitse taal breekt hem helemaal op. Geen wonder dat hij verrukt lijkt te zijn met het bezoek uit Nederland , dat bovendien Engels spreekt en hem herinnert als de revolutionair van het schansspringen. «Het is me een genoegen u te ontmoeten» , zo klinkt de vroegere luchtacrobaat daags voor de ontmoeting opgewekt door de telefoon.
Van dat enthousiasme is op deze koude morgen bitter weinig over. De man die in 1989 vijf wereldbekerwedstrijden en het eindklassement van die serie won , reageert afstandelijk. «Ik volg de sport nog nauwelijks. Hoef het allemaal niet meer te zien. Ik kan hier ook geen Eurosport ontvangen. Zouden ze verder vliegen wanneer ik kijk ? » , vraagt Bokloev zich mompelend af. Martin Schmitt , de Pool Malysz , de namen van de groten zitten ver weggestopt in zijn geheugen. «Als ik al een keer kijk , zie ik steeds mezelf terug. Het doet me pijn anderen van de schans te zien vertrekken met de benen in de V-vorm. Bij de jongens van nu springen allemaal Boeklovjes mee. Hun stijl , dat ben ik ! Maar het is voorbij , het ligt achter me.»
Pas veel later tijdens het gesprek , wanneer Bokloev is ontdooid , wordt duidelijk wat de reden is van zijn aanvankelijke terughoudendheid. Bij een val , «een te vroege landing» noemt hij het zelf , in het seizoen 1990-'91 brak hij een voet. Na genezing bleek dat de Zweed niet meer in de voor hem optimale positie van de springtafel kon komen. De concurrenten werden onbereikbaar. «Dat was niet het ergste. Ik kon mezelf niet meer verbeteren. Dus moest ik veel te vroeg stoppen» , klinkt het geergerd. «Anders zou ik wellicht nu nog springen.»
En waarschijnlijk met een niet te evenaren perfectie. Want de schansspringer Bokloev over wie de dertiger Bokloev vertelt , moet een man van pure passie zijn geweest. Vliegen , voelen , corrigeren en opnieuw proberen. Uren , dagen , weken aan een stuk. Niet met de obsessieve gedachte dat hij de rest moest verslaan of grote prijzen veroveren. «Ik ben altijd de competitie met mezelf aangegaan. Ik moest over Jan Bokloev zegevieren.»
Toch was het niet zijn drang naar perfectie waaruit de V-sprong is geboren , evenmin kwam die techniek voort uit een wetenschappelijke benadering. «Nee , het gebeurde per ongeluk. Het is niet anders , ik kan er weinig aan veranderen» , zegt Bokloev welhaast verontschuldigend. «De precieze dag weet ik niet meer , maar het was in de zomer van 1986. Ik was geen uitzonderlijke springer. We trainden met de nationale selectie op de mattenschans in Falun. Ik maakte een trainingssprong. Onderweg werd ik bevangen door het idee dat ik zou neerstorten. Zonder het te beseffen duwde ik de toppen van m'n ski's onder me vandaan , naar buiten toe. De wind droeg me plotseling verder en de rest van het team keek verbaasd toe. Van de ene op de andere sprong had ik een nieuwe methode , de Bokloev-stijl , zoals hoogspringer Dick Fosbury in de atletiek ooit zijn Fosbury-flop introduceerde.»
«Probleem was dat ik niet wist hoe ik het had gedaan. De afsprong was precies hetzelfde als in de klassieke stijl. In de lucht ging echter alles anders. Ik bekeek samen met m'n coach Ake Ostlund de videobeelden. Langzaam , snel , de normale weergave , ontelbare keren achter elkaar. Het overkwam me , nee , het overviel me. Ik kon naderhand niets uitleggen en er was niemand die mij kon gidsen. De enige mogelijkheid die ik had , was proberen , proberen en nog eens proberen. Ik vloog ver , maar waarom ? Nu valt het allemaal te verklaren. Had ik destijds maar over die kennis kunnen beschikken.»
Bokloev stoeide stug door. Dan weer zweefde hij naar ongekende afstanden , om het volgende moment veel te vroeg op de schuin aflopende landingshelling te storten. «Och , wanneer ik crashte , crashte ik. Who cared ? Ik moest grenzen aftasten , er overheen gaan en opnieuw aftasten. Helaas bleven mijn prestaties lang onregelmatig. En omdat ik er een hekel aan had excuses te zoeken - het aanloopspoor was niet goed of de wind viel weg - zocht ik steevast de schuld bij mezelf.»
Nog in dat zelfde jaar zou hij Zweeds kampioen zijn geworden , ware het niet dat Bokloev te ver vloog. Het kritisch punt van de schans passeerde hij met het grootste gemak. «Ik raakte de grond pas in het landingsgebied waar de bodem alweer omhoog liep. Daardoor verloor ik bij het neerkomen mijn evenwicht en kreeg ik zo veel puntenaftrek van de jury , dat het voordeel van mijn afstand teniet werd gedaan.»
De tegenwind uit de hoek van het beoordelingscollege speelde hem in de wereldbeker nog vaker parten. «Een Noor was de baas van de jury. Die man heeft heel lang mijn nieuwe stijl kunnen tegenhouden. Er waren wedstrijden waarin ik zo veel verder vloog dan alle concurrenten , maar hij liet me niet winnen. Hij zette de juryleden onder druk , eiste dat ze een lage waardering gaven. Hoe ik dat weet ? Naderhand kwamen die mannen zich verontschuldigen en verwezen naar de Noor. Bang voor vernieuwing was hij. Zoals veel van zijn landgenoten. Want wie protesteerden het hardst , toen er iemand met de schaatspas in het langlaufen verscheen ? Inderdaad , de Noren. Conservatievelingen.»
Pas in 1989, twee jaar na de introductie van zijn huzarenstuk , mocht Bokloev oogsten. De kamprechters beloonden na herziening van de regels de acrobatiek eindelijk op juiste waarde. De magie duurde kort. Bij de entree van de jaren 90 slokten de rivalen hem alweer op. Hij doet er onverschillig over. Herhaalt dat hij de klok niet kan terugdraaien. Jan Bokloev maakt een verdrietige indruk. Sneu. Zo'n geniale vent in deze aparte sport. Kon hij maar trots zijn op zijn pionierswerk. «Maar waarom zou ik trots zijn ? Ik sprong , omdat ik dat wilde. De Boekloev-stijl heb ik niet gevonden voor anderen , maar om mezelf te overtreffen als skivlieger. Ik wilde het gevecht met mezelf aangaan.»
Het trainerschap is niet besteed aan de Zweed. Hij heeft het even geprobeerd , direct nadat hij was gestopt. «Ik kan geen goede trainer zijn. Maar wat is een goede trainer in het schansspringen ? Het is zo persoonlijk , het is voor 95 procent een gevoelssport ; twee a drie procent is kracht en de rest doet de wind. Jouw gevoel is niet te kopieren of over te brengen op een ander. Wie niet kan voelen , kan niet schansspringen. Gevoel is voor mij altijd het belangrijkst geweest.»
Zijn twee zoons mogen van hem schansspringen. «Ik hou ze niet tegen , maar hun trainer zal ik nooit worden. De oudste is nu zes. Hij weet pas sinds kort dat zijn vader schansspringer is geweest. Nee , niet van mij. Een moeder van een vriendje heeft het 'm verteld.»
De geschiedenis van het schansspringen
Jan Bokloev zweeft in 1988 tijdens een wereldbekerwedstrijd in Lake Placid door de lucht in de door hem ontdekte V-stijl.

TAIL :
FOTO AP
Ski sport ; Sport ; Wintersport

