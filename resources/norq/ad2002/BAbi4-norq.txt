DOCUMENT : 4 of 158

PAPER : Algemeen Dagblad

DATE : February 9, 2002


BYLINE : VAN ONZE POLITIEKE REDACTIE

SECTION : Binnenland ; Pg. 3

LENGTH : 350 words

DATELINE : Den Haag

BODY :

HEADLINE : Marokko wil weer praten ; Maatregelen tegen fraude met kinderbijslag verzacht

Marokko wil weer met Nederland onderhandelen over controles op bijstandsfraude. Eind volgende week komt een delegatie hoge ambtenaren naar Den Haag.
Dat heeft de Marokkaanse regering gisteren laten weten aan minister Vermeend ( Sociale Zaken ) . De ministerraad heeft ingestemd met maatregelen waarmee de minister en staatssecretaris Hoogervorst Marokko onder druk willen zetten.
Mensen die nu al een uitkering of kinderbijslag krijgen , blijven buiten schot. De bewindslieden van Sociale Zaken wilden dat aanvankelijk niet garanderen. «We moeten de verhouding tussen doel en middel in de gaten houden. Als we bestaande rechten zouden kappen , zou dat er sociaal behoorlijk inhakken» , aldus premier Kok.
Nederland wil in Marokko kunnen controleren of bijstandsgerechtigden daar huizen of land bezitten. Mensen met een vermogen van meer dan 9000 euro hebben geen recht op een uitkering. Sociale diensten verdenken enkele tientallen mensen ervan dat ze op deze manier fraude plegen.
Als Marokko blijft weigeren Nederlandse ambtenaren toe te laten tot het kadaster , verstrekt het kabinet niet langer kinderbijslag voor kinderen die daar na 1 juli worden geboren. Het gaat om kinderen in Marokko van Marokkanen in Nederland. Zonodig wordt het vanaf 1 januari ook onmogelijk met een WAO- of nabestaandenuitkering terug te verhuizen naar dat land.
De ruzie tussen de twee landen duurt al sinds begin 2001. Vorig jaar noemde premier Kok het nog «een verkeerde stap» onschuldigen te betrekken in het conflict. Nog steeds heeft hij er moeite mee. Kok : «Daar zit een lastigheid. Ik heb er geen geheim van gemaakt dat je daarmee ten uiterste zou moeten oppassen. Maar we zijn nu een half jaar verder en alle pogingen tot een oplossing te komen , zijn mislukt. Als je zacht bent , laat je over je lopen. En dat is op straffe van gezichtsverlies onmogelijk. Maar laten we hopen dat het niet nodig is. Men kan het nog steeds voorkomen.»

TAIL :
Sociale zekerheid ; Fraude en corruptie ; Buitenlandse betrekkingen ; Politiek en Staat ; Recht ; Criminaliteit ; Delicten ; Economie ; Sociale Economie

