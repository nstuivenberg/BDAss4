DOCUMENT : 54 of 59

PAPER : Algemeen Dagblad

DATE : February 4, 2002


BYLINE : VAN EEN ONZER VERSLAGGEEFSTERS

SECTION : Cultuur & Media ; Pg. 25

LENGTH : 498 words

DATELINE : Rotterdam

BODY :

HEADLINE : Rotterdam krijgt architectuurcentrum ; «Bij elke bouwput in de stad staan ze te kijken»

Om zijn imago van architectuurstad te accentueren , krijgt Rotterdam een eigen architectuurcentrum. Bestemd voor alle Rotterdammers en de vakwereld.
Rotterdam koestert haar imago van vooruitstrevende architectuurstad , van aanpakken en vernieuwen. Om deze voortrekkersrol te accentueren krijgt de stad een eigen centrum voor de architectuur. Van concurrentie voor het eveneens in Rotterdam gevestigde Nederlands Architectuurinstituut ( NAi ) zal geen sprake zijn , want het nieuwe centrum richt zich uitsluitend op Rotterdamse aspecten.
De Rotterdamse architect en voormalig Rijksbouwmeester Wytze Patijn heeft - op verzoek van het gemeentebestuur - het beleidsplan opgesteld. Als secretaris van het nieuwe bestuur blijft hij betrokken bij de verdere ontwikkeling van het centrum. Volgens Patijn voorziet het nieuwe architectuurpodium in een behoefte.
«Er gebeurt heel veel op het architectuurvlak in Rotterdam. Rotterdammers zijn trots op hun stad. Als er weer iets nieuws wordt gebouwd , zijn ze er als de kippen bij. Bij elke bouwput in de stad staan ze te kijken , terwijl mensen in andere steden vooral klagen. Opdrachtgevers zouden meer moeten worden betrokken bij deze interesse» , stelt hij.
Het Rotterdamse architectuurcentrum , naar een geschikte locatie en een geschikte naam wordt nog gezocht , gaat zich bezighouden met de vraag wat goed opdrachtgeverschap is , de kwaliteit van de architectuur en nieuwe vraagstukken in de architectuur zoals het bouwen voor een heterogene stad. Volgens Patijn moet het centrum een bijdrage leveren aan het juiste «bouwklimaat» : «Er gaat de komende decennia veel gebouwd worden , denk bijvoorbeeld maar aan het gebied rondom het Centraal Station. Het beeld van de stad zal weer ingrijpend veranderen.»
Het publieke debat kan in zijn ogen een rol spelen bij het hoog houden of zelfs verbeteren van het niveau van de architectuur. Zodat er weer spraakmakende en spektaculaire gebouwen zullen verrijzen.
Naast een discussiepodium krijgen lezingen , symposia en tentoonstellingen alle ruimte. Verder zijn er plannen voor een wekelijks architectuurprogramma op de lokale televisie.
De activiteiten van het architectuurcentrum richten zich niet alleen op het Rotterdamse publiek , maar ook op de vakwereld. Om opdrachtgevers kennis te laten maken met de nieuwste inzichten op het gebied van stedelijke ontwikkeling , wordt een architectuur businessclub opgericht. Op 1 juli 2002, de Dag van de Architectuur , wordt op feestelijke wijze het centrum gepresenteerd aan het publiek. Voorzitter wordt Pim Vermeulen , voormalig wethouder van Rotterdam. Als directeur is Anne-Mie Devolder aangesteld. De gemeente Rotterdam stelt jaarlijks bijna Euro 295.000 beschikbaar. Dit is de helft van het benodigde budget. De andere helft moet door sponsoren worden bijeengebracht.
Een voorbeeld van Rotterdamse architectuur : «De Hoge Heren» aan de Nieuwe Maas.

TAIL :
Foto Peter Hilz
Musea en galerieen ; Architectuur ; Kunst en Cultuur ; Kunst

