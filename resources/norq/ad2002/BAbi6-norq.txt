DOCUMENT : 6 of 158

PAPER : Algemeen Dagblad

DATE : February 9, 2002


BYLINE : VAN ONZE VERSLAGGEVERS

SECTION : Binnenland ; Pg. 3

LENGTH : 734 words

DATELINE : Rotterdam

BODY :

HEADLINE : Scholen sceptisch over straf en bonus ; «Geldprikkel leidt nooit tot verbetering»

De onderwijsbonden en de hoofden van Amsterdamse basisscholen hebben grote kritiek op het plan een bonus-malussysteem in te voeren voor basisscholen.
Volgens de Amsterdamse wethouder Van der Aa ( Onderwijs ) zet het systeem scholen aan tot betere prestaties. In Amsterdam is het onderwijsniveau omhooggegaan sinds scholen worden afgerekend op hun resultaten , zo blijkt uit een proef.
J. Duijnhouwer van de Onderwijsbond CNV noemt de plannen simplistisch. «Op korte termijn heeft een bonus-malussysteem misschien effect. Na de schrikreactie daalt het onderwijsniveau weer , vrees ik. Dekwaliteit van een school is van vele factoren afhankelijk. Het ene jaar heb je bijvoorbeeld betere leerlingen dan het andere.»
Volgens J. Hus , bestuursvoorzitter van de organisatie voor Protestants-Christelijk en Oecumenisch Onderwijs Amsterdam ( PCOOA ) , «klopt er niets van de opmerkingen van de wethouder». Hus : «Ik word er zelfs een beetje kribbig van. Toen Van der Aa acht jaar geleden aantrad , werd geconstateerd dat er in het Amsterdamse onderwijs een achterstand was. We hebben onderzocht wat de oorzaken waren en door een gezamenlijke aanpak van de problemen is de achterstand weggewerkt. Met achterstandsgelden is er overal actie ondernomen. De wethouder kan zelfs helemaal geen geld bij een school weghalen.»
Volgens Duijnhouwer van het CNV is het bonus-malussysteem rampzalig voor achterstandsscholen. «Onderwijzers raken na zo'n straf gedemotiveerd. Binnen de kortste keren stappen ze op naar een beloonde school. En dat terwijl achterstandsscholen zitten te springen om mensen en middelen. Financiele prikkels hebben nog nooit geleid tot verbeteringen. Zie de WAO , zie het vervangingsfonds.»
J. Westert van de Vereniging van Gereformeerd Onderwijspersoneel is minder stellig. «Binnen bepaalde marges is zo'n bonus-malussysteem bespreekbaar. Het mag alleen niet zo zijn dat de goede scholen er beter op worden en de slechte slechter. Zou je het bonus-malussysteem toepassen op de ministeries , dan moest Onderwijs flink inleveren.»
De Amsterdamse wethouder van der Aa was deze week in Den Haag om te lobbyen voor landelijke invoering van het bonus-malussysteem. Volgens hem is een proef in Amsterdam onder 200 basisscholen een groot succes.
A. Dres , hoofd van de basissschool De Knotwilg in Amsterdam-Zuidoost , zegt niets te hebben gemerkt van de Amsterdamse proef : «Bovendien zul je als een school heel slecht presteert toch eerst eens moeten kijken naar de wijk waarin de school ligt en of de kinderen bijvoorbeeld taalproblemen hebben. In moeilijke situaties heb je ook weer vaak dat leerkrachten vertrekken , waardoor er nog meer problemen ontstaan. Het is dan een vicieuze cirkel. Op mijn school zijn van de 460 kinderen er 300 van Surinaamse afkomst. Maar dat gaat enorm goed. Vooral de Surinaamse meisjes zijn prima aan het werk : velen gaan door naar het vwo en de havo. Ik zou verder willen zeggen dat scholen waar het niet goed gaat , extra geld moeten krijgen. Anders krijg je toch nooit verbeteringen.»
Zijn collega's H. Pompman van de christelijke basisschool Frankendael en S. van den Akker van de openbare basisschool J.P. Coen reageren ook zo. Pompman : «Ik ben sterk tegen straffen van een school. Met meer geld kun je een extra impuls voor verbeteringen van het onderwijs geven. Het gaat er toch om de deskundigheid op de werkvloer te verbeteren : de lesmethodes , de onderwijsprocessen , de structuur van de school. Leerkrachten willen toch gewoon meer inzicht in wat en hoe ze iets met de kinderen willen bereiken.»
Van den Akker vindt de problematiek «veel te complex» om een bonus-malussysteem in te voeren. Zij wijst erop dat ziekte van leerkrachten direct problemen veroorzaakt. Aan vervangers valt moeilijk te komen , terwijl er al een tekort aan onderwijzers is. Het gevolg is dat dan leerkrachten die zijn aangesteld voor speciale taken , zoals het bijwerken van zwakke leerlingen , zelf voor de klas moeten gaan staan. Haar collega Dres : «Laat er eerst maar eens wat gebeuren aan het personeelstekort in de stad.»
Een kleuterklas van de Amsterdamse Frankendaelschool. Volgens directeur Pompman moeten achterblijvende scholen geen straf krijgen , maar juist meer geld om verbeteringen tot stand te brengen.

TAIL :
FOTO MARCO OKHUIZEN
Basisonderwijs ; Lokale politiek ; Recht ; Politiek en Staat ; Staatsrecht ; Gemeenten ; Binnenlandse Politiek ; Onderwijs

