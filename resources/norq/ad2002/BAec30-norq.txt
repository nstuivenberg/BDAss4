DOCUMENT : 30 of 119

PAPER : Algemeen Dagblad

DATE : February 8, 2002


BYLINE : DOOR FRANCIS GRONDHUIS

SECTION : Economie ; Pg. 22

LENGTH : 642 words

DATELINE : Metz

BODY :

HEADLINE : Nieuwe gok Bogtstra in Davis Cup ; Debutant Kempes krijgt tegen Fransen voorkeur boven Sluiter

Nederland en Frankrijk beginnen de eerste dag van de Davis Cup vanmiddag zonder hun grootste helden van het afgelopen seizoen. Voor zowel Raemon Sluiter als Nicolas Escude is er geen plaats in de basis. Bij Oranje debuteert Edwin Kempes. Hij opent de interland vanmiddag tegen de Franse kopman Sebastien Grosjean.
Na de loting van gisteren borrelde de vraag op wie er nu met de grootste verrassing was gekomen. Het ontbreken van Escude , die zelfs helemaal geen deel uitmaakt van de Franse ploeg , is opmerkelijk aangezien hij in de Davis Cup nooit heeft verloren. Zijn onoverwinnelijkheid gaf vorig jaar de doorslag in de eindzege van de tennismusketiers. De Franse keuze voor gravel als ondergrond kostte Escude ditmaal echter zijn plaats in de ploeg. Hij behaalt zijn betere resultaten op snellere banen en voelt zich niet op zijn gemak op gravel.
Van dat argument moest ook Sluiter flink slikken toen hij woensdagavond in het hotel te horen kreeg dat hij was gepasseerd voor de eerste single. Alle Nederlandse internationals speelden vorige week toernooien op snelle banen en moesten vanaf maandag omschakelen naar het gestorte gravel in sportpaleis Les Arenes. Naar de mening van Tjerk Bogtstra slaagde Kempes , van nature een gravelman , daarin beter dan Sluiter. Die zou nog te gehaast zijn voor het langzame gruis. «Kempes ging met de dag beter spelen , terwijl Sluiter nog niet het vertrouwen heeft om nu al op gravel te spelen. Dat kan zondag wel het geval zijn» , legde captain Bogtstra uit.
Sluiter vindt echter dat hij wel klaar was om te spelen. «Een heerlijk voetbalcliche , maar het is de keuze van de trainer. Maandag zijn Edwin en ik vanaf het nulpunt begonnen , maar ik heb nooit gemerkt dat ik gepasseerd zou worden. Tjerk neemt zijn besluiten op gevoel en Edwin heeft blijkbaar een dusdanig goede indruk gemaakt dat hij tot deze keuze is gekomen.»
Vorig jaar nam de Tilburger een soortgelijke beslissing toen Nederland in de eerste ronde ook de titelverdediger , destijds Spanje , lootte. Bogtstra raakte in de trainingsweek overtuigd van de kwaliteit en de vorm van Sluiter en gaf hem tot ieders verrassing een kans. Met succes.
In Metz herhaalde dat scenario zich , met nu Kempes in de rol van joker. Ondanks zijn 25 jaar is de Monnickendammer een relatieve nobody , op challengers zwoegend voor schamele punten. Gedurende zijn acht jaren als prof stond hij nooit in de top-100, momenteel is de 147ste plaats zijn status. In 1999 werd hij geselecteerd voor het Davis Cup-team dat zich in Ecuador handhaafde in de wereldgroep. Kempes kwam daar echter niet in actie.
De baseliner krijgt in Metz te maken met totaal andere omstandigheden dan hij gewend is. Hij moet zich staande houden in de hectiek en emotie van de Davis Cup. De vraag of hij daar tegen bestand is , heeft Bogtstra zichzelf ook gesteld. «Maar ik moet deze jongens toch een keer voor de leeuwen gooien. Ik ben daar niet bang voor en zijzelf ook niet. We zullen Edwin goed voorbereiden.»
Dat zal vooral nodig met 4.500 uiterst chauvinistische Fransen op de tribunes , van wie hij enkel vijandigheid kan verwachten. «Die atmosfeer moet je juist mooi vinden» , zegt Bogtstra. «Je kunt je er aan storen of er van genieten. Je weet dat ze continu allez gaan roepen. Als je dat kunt omzetten in goed tennis , ben je een Davis Cup-speler.» Kempes is in elk geval blij dat hij de ontmoeting mag openen. «Dan hoef ik niet te wachten en kan ik me ook niet druk maken.»
Sjeng Schalken is de onomstreden kopman van Oranje en staat opgesteld voor twee singles en het dubbelspel van morgen. Voor die laatste discipline bouwt hij echter enige reserve in. «Als ik net zo uit de single kom als de vorige keer , ga ik niet dubbelen.» En die kans is vrij groot , verwacht Schalken. «Neem maar bananen en boterhammen mee , want het gaat lang duren.»

TAIL :
Tennis ; Sport

