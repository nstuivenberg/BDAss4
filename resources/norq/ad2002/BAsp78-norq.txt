DOCUMENT : 78 of 254

PAPER : Algemeen Dagblad

DATE : February 8, 2002


BYLINE : DOOR LEON DE KORT

SECTION : Sport ; Pg. 18

LENGTH : 513 words

DATELINE : Snowbasin

BODY :

HEADLINE : Oostenrijkse afdalers moeten vechten voor hun plek

De Olympische afdaling op de Grizzly-piste in Snowbasin laat nog twee dagen op zich wachten , maar voor de Oostenrijkse uitverkorenen begon de race gisteren al.
Drie trainingsruns in drie dagen moeten uitmaken wie er zondag met Stephan Eberharter ( gisteren de snelste in de eerste training ) aan de start mag verschijnen van de koningsdiscipline in het alpine skien. En het wordt dringen geblazen , want er zijn acht kandidaten voor drie plaatsen.
Het had echter nog veel gekker kunnen zijn bij de Oostenrijkse clan. Wat te denken van Hermann Maier , de superatleet van de natie : hij ontbreekt op het appel , omdat hij nog niet voldoende is hersteld van zijn motorongeval in augustus 2001 ; Werner Franz mist de Spelen eveneens door een kwetsuur , net als Josef «Pepi» Strobl die tijdens een training op de beruchte Hahnenkamm in Kitzbuhel crashte.
Het grote aantal kandidaten bracht de teamleiding de voorbije weken danig in de problemen. Een positie bij de beste acht leverde een Olympische nominatie op en ondanks die strenge eis meldde zich de een na de ander in de top van de wereldbekerraces. Het gezicht van Hans Pum , chef van de alpine-sector binnen de Oostenrijkse bond , zag er vorige week zaterdag dan ook niet vrolijk uit. Hij was in Sankt Moritz aanwezig bij de laatste afdaling voor Salt Lake.
Het Power Team - zoals de ploeg zichzelf al seizoenenlang betitelt - lachte om de concurrentie : 1. Stephan Eberharter , 2. Fritz Strobl , 3. Michael Walchofer , 4. Hannes Trinkl , 5. Klaus Kroll , 7. Christoph Gruber en 8. Hans Knauss.
De Italiaan Kristian Ghedina voelde zich een gelukkig man , met zijn zesde plaats. «Volgende week zal het beter zijn. Want in Salt Lake zitten er maximaal vier Oostenrijkers voor me» , zei de specialist uit Cortina d'Ampezzo na de zoveelste demonstratie van Eberharter en consorten.
Wie Oostenrijk ( lees : Eberharter ) van goud moet afhouden , is een vraag die allen zich sinds de start van het seizoen stellen. «Het is ongelooflijk hoe Eberharter momenteel domineert» , oordeelde Daron Rahlves ( derde in de eerste training ) gisteren. De Amerikaan , wereldkampioen op de Super-G , voert de tamelijk onervaren delegatie van de gastheren aan. Hoewel de media in zijn land hem vrijwel dagelijks naar voren schuiven als een van de favorieten , benaderde de skier uit het naburige Lake Tahoe nog geen moment het niveau van die ene dag van vorig jaar toen hij in Sankt Anton wereldkampioen werd.
Maar «D» , zoals zijn ploegmakkers hem noemen , gokt op het Olympische vuur van binnen , dat bij ontelbare Amerikanen iedere vier jaar oplaait.
«Het is iets geweldigs om de Winterspelen mee te maken in je eigen land. Wat zeg ik ? Bij me om de hoek. Het is waar dat ik dit seizoen niet goed ben begonnen. Mij verbaast het echter niet : ik kom altijd wat moeizaam op gang. Sinds december is de vorm gegroeid. Weet je , ik ski niet zo beroerd , alleen de resultaten blijven wat achter. Maar een wedstrijd kan alles veranderen. En waarom niet nu ? Het is gewoon een kwestie van de run van m'n leven maken.»

TAIL :
Ski sport ; Sport ; Wintersport

