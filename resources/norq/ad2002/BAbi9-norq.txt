DOCUMENT : 9 of 158

PAPER : Algemeen Dagblad

DATE : February 9, 2002


BYLINE : VAN EEN ONZER VERSLAGGEVERS

SECTION : Binnenland ; Pg. 5

LENGTH : 402 words

DATELINE : Amsterdam

BODY :

HEADLINE : Politie niet erg zuinig op sporen ; Op plaats misdrijf heerst vaak chaos

De politie verknoeit geregeld belangrijke sporen op plekken waar een misdrijf is gepleegd. Dat heeft ernstige gevolgen voor de latere bewijsvoering tegen een verdachte.
Niet zelden heerst er chaos , waarbij vooral door nieuwsgierigheid en onwetendheid sporen en aanwijzingen worden vernietigd. Dit komt onder meer doordat agenten allemaal een kijkje willen nemen. Daarnaast worden sporen nogal eens vernield door hulpverleners.
Dat blijkt uit onderzoek dat is verricht in opdracht van de politie Amsterdam-Amstelland. Volgens de onderzoekers speelt het probleem in vrijwel alle korpsen. De «plaats delict» oefent , volgens de onderzoekers , «een ongekende aantrekkingskracht» uit , waardoor de technische recherche na aankomst de koffers niet eens meer hoeft uit te pakken. Sporen blijken massaal platgelopen , of de plaats blijkt royaal te zijn vervuild met DNA-sporen of vingerafdrukken van politie , hulpverleners of andere nieuwsgierigen.
De oorzaak is vooral de grote hectiek op de plek van het misdrijf , zeggen de onderzoekers. Ook wordt er veel geimproviseerd door de agenten. Vaak is onduidelijk wat de taakverdeling is en waar de eindverantwoordelijkheid ligt.
In die sfeer ontstaan , zo zeggen de onderzoekers , «spontane leiders» die de regie naar zich toe trekken , zonder hiervoor voldoende expertise te hebben. Wanneer het fout is gegaan , worden ervaringen vrijwel nooit geevalueerd. Zo worden telkens dezelfde missers gemaakt.
De onderzoekers pleiten voor een standaardaanpak over hoe om te gaan met «plaatsen delict». Agenten die als eerste aankomen , krijgen de taak onmiddellijk te situatie te «bevriezen» , totdat is bepaald wie de leiding krijgt over het veiligstellen van de sporen , en wie over het onderzoek naar verdachten.
De resultaten zijn door tal van korpsen al ter harte genomen. Een groep politie-experts uit verschillende korpsen werkt aan een draaiboek voor het «optreden op plaats delict». Dit draaiboek moet uiteindelijk leiden tot verbeterd onderwijs en bijscholing van agenten. Het korps in Amsterdam heeft besloten dat de technische rechercheurs niet langer «ondersteunend» zijn , maar gelijk staan aan de gewone rechercheur en agent.
In april zal de Raad van hoofdcommissarissen zich buigen over het nieuwe «Amsterdamse model» , om na te gaan of deze werkwijze bij alle 25 korpsen kan worden ingevoerd.

TAIL :
Politie ; Politiek en Staat ; Openbaar Bestuur

