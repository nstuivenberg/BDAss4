DOCUMENT : 112 of 158

PAPER : Algemeen Dagblad

DATE : February 5, 2002


BYLINE : DOOR DENIS VAN VLIET

SECTION : Binnenland ; Pg. 2

LENGTH : 767 words

DATELINE : Rotterdam

BODY :

HEADLINE : Hobbelige weg naar de macht ; GEMEENTERAADSVERKIEZINGEN 2002

Niet eerder deden zoveel lokale partijen mee aan gemeenteraadsverkiezingen - ruim 700 - maar de weg naar de macht is lang en hobbelig. Wie aan «het huidige wanbeleid» een einde wil maken , moet een groot uithoudingsvermogen hebben.
De Tilburgse econometriestudent Michel Vissers wilde een goed jaar geleden nog «in de politiek». «Het begon na de verkiezingen in de Verenigde Staten. George W. Bush won met een verschil van 1500 stemmen. 1500 stemmen ! Voor een raadszetel in Tilburg heb je evenveel stemmen nodig.»
1500 Stemmen. Het idee liet Vissers niet los. Op een koude decemberavond ging hij met vier andere studenten en een krat bier om tafel zitten. Resultaat : Studentenpartij Tilburg ( STUT ) was geboren. «Tilburg wil zich profileren als studentenstad , maar vreemd genoeg zijn de mensen die daarover gaan geen student. Studenten vormen een aparte groep in een stad. Hun belangen zijn ondervertegenwoordigd.»
Met programmapunten als «meer fietspaden» , «geen ratten meer in studentenhuizen» en «kroegen langer open» hoopten de toekomstige doctorandussen 1500 stemmen te scoren.
Toen de drank was uitgewerkt , kwamen Vissers en zijn volgelingen terug op aarde. «In Delft behaalde de studentenpartij STIP de eerste keer maar een zeteltje. En daar hebben ze veel meer studenten. Dan kunnen we er net zo goed mee ophouden , dachten we.» Exit STUT.
Zo moet het dus niet. Hoe anders is het in Tiel. Het is woensdagavond 30 januari , in een muffig wijkcentrum doet een clubje geestelijk gehandicapten de Kabouter-Plopdans.
«Zeg , kunnen wij nu ? » , vraagt lijsttrekker Lammert Dijkstra van Pro-Tiel. «Nog een kwartiertje» , verzekert de groepsleidster.
Het is een belangrijke avond voor Pro-Tiel : de campagne wordt uitgestippeld. Aan zelfvertrouwen heeft de partijtop geen gebrek. Sterker nog , de kersverse partij rekent op vier raadszetels. «Alles dat met pro begint is positief» , lacht Dijkstra. Hij laat een lijstje zien met woorden die ook met pro beginnen : progressief , promotie en professioneel. «Het woordje pro heeft nog een voordeel» , filosofeert Dijkstra «Je kunt het overal voor plakken. Misschien iets voor in de Maasstad , een partij met de naam Pro-Rotterdam.»
Op 6 maart zal voor alle plaatsnaamborden in Tiel alvast het woordje pro worden geplakt. Geinig , vindt Dijkstra.Speerpunten van Pro-Tiel zijn : meer betaalbare huurwoningen , meer blauw op straat ( verrassend !) en ta-ta-ta : meer inspraak voor de burger. «Dat is gewoon een must» , zucht Dijkstra's rechterhand Jan Groenhuijzen. Fulminerend : «Ik ken een wijk waar ze al sinds 1967 strijden voor een 30-kilometerzone. Keer op keer krijgen de bewoners nul op het rekest. Ze staan op het punt de klinkers uit de weg te halen. Het is triest dat het zover moet komen.»
Dijkstra rekent op hun stem. «Ik ben vol vertrouwen , anders begin je er niet aan. Ik heb een lening afgesloten om mijn clubje van de grond te krijgen. Je hebt al gauw 4000 a 5000 euro nodig. Het beleid moet om. Daarvoor lever ik graag wat in.»
Hoe hobbelig de weg naar de overwinning ook is , de doorzetter wordt beloond. Harry Witte van Gemeentebelangen Groen Soest ( GGS ) weet er alles van. Ooit was hij tegen de bouw van het gemeentehuis , nu is hij er zeker 40 uur per week te vinden. Niet als actievoerder , maar als wethouder. «GGS werd opgericht in 1989, toen de gemeente op het punt stond de bosrand vol te bouwen. Dat moest koste wat het kost worden voorkomen. Met actievoeren alleen kom je niet ver.»Tot Wittes verrasing behaalde zijn protestpartij vier zetels.
Het zou echter nog jaren duren voordat hij werd gepolst voor een wethouderspost. In 2000 was het dan zover. Veel tijd om over het aanbod na te denken had hij niet. «Ik heb ja gezegd , ook al wist ik dat daardoor veel zou veranderen in mijn prive-leven. Nog steeds heb ik geen spijt. Integendeel , ik ben eindelijk in de positie dingen te veranderen. De omgeving van Soest is groen , dat moet zo blijven.»
Witte bekent het straatvechtersimago na 12 jaar gemeenteraad kwijt te zijn.«Schoppen doe ik niet meer. Dat zou dom zijn , dan schop je je eigen porseleinkast aan gruzelementen. Ik heb wel eens plannen goedgekeurd waar ik zelf niet achterstond. Dat hoort erbij. Of ik nog tips heb voor beginners ? Verzin iets ludieks , dan komt dat zeteltje vanzelf. En als je wordt aangevallen : meteen reageren ! » Het laatste nieuws uit de Betuwe : Pro-Tiel rekent nu op vijf zetels.
Lammert Dijksma ( links ) en Jan Groenhuijzen. «Alles dat met pro begint is positief.»

TAIL :
FOTO PAUL BERGEN
Verkiezingen ; Gemeentebestuur ; Recht ; Politiek en Staat ; Staatsrecht ; Gemeenten

