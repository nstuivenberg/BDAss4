DOCUMENT : 109 of 158

PAPER : Algemeen Dagblad

DATE : February 5, 2002


BYLINE : DOOR BAS VAN PUTTEN

SECTION : Binnenland ; Pg. 2

LENGTH : 712 words

BODY :

HEADLINE : De zegetocht van de huwelijksmuziek

ZIE de levenloze officiele mummieglimlach van Willem-Alexander op de cover ( commentatrice in de wandelgangen , terecht : «Hoe zou jij kijken ? » ) en begrijp waarom zelfs met Maxima ernaast de hoesfoto de platenmaatschappij niet kon inspireren tot een vrolijker titel dan «De officiele muziek bij het huwelijk van Willem-Alexander en Maxima». Dit weekeinde begon het officiele huwelijksplaatje in een oplage van 30.000 exemplaren zijn verwachte zegetocht langs platenzaken , warenhuizen en tankstations.
't Ziet er monsterlijk uit. Maar de oranjeklant heeft geen klagen. Voor EURO 14,99 krijgt hij de complete huwelijksmuziek , inclusief Piazzolla's veelbesproken Adios Nonino met bandoneonist Carel Kraayenhof , Maxima's hartverscheurend vaderlandse tranendal. Veel mooier kon muziek het zaterdag in Amsterdam niet maken , dus de rest is bijzaak.
Hoe rinkelen de kassa's ? Voor een peiling van verkoopcijfers is het volgens Universal-manager Peter van der Heijden nog te vroeg , maar de eerste tekenen zijn gunstig. Een «rondje Amsterdam» leerde hem dit weekeinde dat het product «heel erg leeft». «Dit is iets waar iedereen z'n eigen verhaal bij heeft.» En de telefoon staat niet stil. Universal werd gisteren platgebeld door kranten , radio en televisie.
Ook concurrenten meldden zich met de vraag of ze de rechten voor Adios Nonino mochten overnemen voor hergebruik in een andere , wellicht iets opbeurender context ; inlicenseren heet dat. «Dat hebben we maar even afgehouden» , zegt Van der Heijden. «Je zult misschien begrijpen waarom.»
Hij weet het ; de Maxima-gekte heeft de tango-activiteit in platenland een verbazingwekkende impuls gegeven. «Ik geloof dat er inmiddels zeker 20 tangoprojecten in de winkel liggen.» Maar Universal heeft geen plannen in die richting , zegt hij.
Wat een gouden volk zijn wij. Net als bij de single Lopen op het Water van Marco Borsato & Sita gaat een deel van de opbrengst , in dit geval een euro , linea recta naar het Oranjefonds. Over een verantwoorde bestemming voor de opbrengst mag het paar te zijner tijd zelf beslissen. Wij kopen voor het goede doel bij V&D , zo Hollands als maar kan op maandagochtend. En eerlijk is eerlijk. Het is een prachtig , oerhollands product geworden , dit in plechtig rood-wit-blauw gespoten schijfje. Wel voor gebruik de bijsluiter raadplegen. Het is niet alles vreugde wat de klok slaat. Sla het booklet open en weet dat we hier ondanks bijna glamoureuze shots van Wim en Maxi en die ene bandoneon toch midden in de wereld van het oude ambacht , de binnenvaart en de boerenkool zijn komen te verkeren : orgeldamp en klokgelui walmen de oranjeganger uit de speakers tegemoet.
Vooruit , eerst somber en boetvaardig door de zure appel heen met Hollands zwoegen in de Gezangen 44 ( «Dankt , dankt nu allen god» ) en 434 Vers 2 & 4 ( «Lof zij de Heer» ) , onderbroken door een iets appetijtelijker Entrata voor orgel van de betreurde Nederlandse componist Jurriaan Andriessen ( 1925-1996 ) en het Kyrie uit de Mis KV 337 van Wolfgang Amadeus Mozart , gedirigeerd door Ed Spanjaard. Als onze norse poldergod dan eindelijk aan kant gezongen is en Kraayenhof zijn trekkast zacht laat janken , komt onmiddellijk het antwoord op de vraag wat Argentijnse nostalgie zo jaloersmakend voor heeft op de onze. Dit dus : echte , sjieke , weelderige kitsch. Dat onversneden sentiment en niet dat laffe potverteerderige binnenvetten van ons godsvertrouwen. Geen Hollandse bewerking krijgt die sjeu kapot.
De stemming stijgt ! Wat speelt Ed Spanjaard in Schuberts Ave Maria mooi piano - net zo mooi als Miranda van Kralingen het zingt. Zou het dan toch nog gezellig worden ? Zeker , maar wel weer op z'n Hollands ; Oranje Rapsodie van Joop Stokkermans , voor beiaard. Joop zelf , in het boekje : «Deel 2, Maxima , heeft het karakter van een tango». Oordeel of veroordeel zelf.
En nu is het mooi geweest. De eerstkomende tien jaar zijn ontroerend stralen en een koninklijke traan wegpinken voor de camera zelfs voor prinsessen streng verboden. En sprookjeshuwelijken taboe. Snel terug naar klompen , tulpen en taboes. Nooit meer dwepen met dat veel te mooie van een droom. Lof zij alleen de Heer.

TAIL :
Koningshuizen ; Klassieke muziek ; Kunst en Cultuur ; Kunst ; Muziek ; Recht ; Politiek en Staat ; Staatsrecht ; Staatsvormen

