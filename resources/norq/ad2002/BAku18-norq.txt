DOCUMENT : 18 of 59

PAPER : Algemeen Dagblad

DATE : February 7, 2002


BYLINE : DOOR SJAK JANSEN

SECTION : Cultuur & Media ; Pg. 9

LENGTH : 1359 words

DATELINE : Vianen

BODY :

HEADLINE : De zelfanalyse van Hans Kraaij ; «Ik ben zo zwart-wit als de neten»

Geen voetbalanalyticus meer bij de NOS en , op advies van zijn kinderen , ook geen Kamerlidmaatschap voor Leefbaar Nederland. Hans Kraaij ( 65 ) betreurt het dat hij naief is geweest. «De sprong was slecht getimed.»
Na de begroeting in het hotel langs rijksweg A2 zegt de gentleman onder de voetbalanalytici : «Laat me je eerst eens bestuderen , zodat ik zie wat voor vlees ik in de kuip heb.» Want oh , de media. Hoe die over hem heen zijn gevallen de afgelopen weken. «Ik had nooit gedacht dat op een kandidatenlijst gaan van een politieke beweging zoveel ophef zou veroorzaken» , verzucht Hans Kraaij senior.
De telefoon heeft thuis niet stilgestaan. Vooral vrijdag niet , toen Kraaij's abrupte vertrek bij Studio Sport bekend werd gemaakt. De vele reacties van NOS-collega's die zijn plotselinge afscheid van Studio Sport zeiden te betreuren , hebben de welbespraakte analyticus deugd gedaan ( «Een teken dat de verhoudingen goed waren» ) , maar er waren ook vervelende telefoontjes. En die kwamen eveneens uit Hilversum : radio- en tv-medewerkers die hem vroegen in hun programma te komen opdraven. «Dat gaat dan op een toon alsof ik vereerd moet zijn» , zegt Kraaij vol ongenoegen. «Daarom ben ik afgehaakt bij Leefbaar Nederland. Ik moest in programma zus komen en programma zo. Daar heb ik helemaal geen trek in. Ik houd van het debat , maar niet onvoorbereid. Ik veronderstelde dat ik de tijd wel zou krijgen om mij op het Kamerlidmaatschap voor te bereiden. Niet dus. Ik moest hier opdraven en daar verschijnen. En om voor schut te gaan , daar pas ik voor. Ik ben geen masochist.»
De mediagekte heeft het immer goed gesoigneerde voetbalorakel overrompeld. «Op die kandidatenlijst stonden een paar honderd namen , dus waarom zullen ze aandacht aan mij geven , dacht ik in mijn onschuld. Ik vind mijzelf helemaal niet belangrijk. Laten we over het verschijnsel voetbalanalyticus niet al te verheven doen. Met Champions League-wedstrijden ben je een noodzakelijk kwaad. Je bent een vulling voor de pauzes. En laten we eerlijk zijn , hoe vaak gaan we nou echt wijzer bij de tv vandaan ? Niet dat ik blase was , oh nee. Elke wedstrijd is anders en iedere analyse een uitdaging. Soms niet hoor , sommige wedstrijden zijn zo slecht dat er geen analyse van valt te maken. Maar dan deed ik het toch , omdat ik was ingepland. Daar had ik consequenter in moeten zijn.»
Consequent is Kraaij wel in zijn verschil van mening met de NOS. «Als je me nou vraagt : waaraan heb je je gestoord , dan is dat het standpunt van de NOS dat mijn analyse op zondag niet verenigbaar is met politieke activiteiten. Terwijl Felix Rottenberg wel mag werken voor de NPS , die ook een neutrale omroep is. De NOS gebruikt dus een absoluut vals argument en daaraan verbind ik de consequentie dat ik voor die omroep niet meer werk. Zou ik , nu ik geen kandidaat-Kamerlid meer ben , mijn contract dat 31 december afliep alsnog uitdienen , dan was ik geen knip voor mijn neus waard.»
En nu ? «Ik laat het leven rustig op me afkomen» , zegt Kraaij. Bestuursfuncties ziet hij niet voor zich weggelegd. «Ik ben te snel geirriteerd. Ik lijk diplomatiek , ik ben het niet. Ik ben zo zwart-wit als de neten. Als iets me dwars zit , moet het er toch uit. Bij de NOS zag je dat niet. Ik probeerde zo objectief mogelijk de wedstrijd te analyseren , daar komt je ware karakter niet in tot uiting. Ik kan een vulkaan zijn. Als ik zie hoe dit land zijn bejaarden verzorgt , word ik opstandig. Als het in de verpleeg- en bejaardentehuizen niet goed is , ben je een onbeschaafd land en dat moet deze regering zich ernstig kwalijk nemen. We moeten niet kijken naar CO2-uitstoot als er nog bejaarden urenlang in hun uitwerpselen liggen te wentelen. Dan maar ietsje meer CO2-uitstoot. Dan moet meneer Pronk maar heel even de wachtkamer in. We gaan eerst de bejaarden goed verzorgen en tot dat zover is , wordt er geen geld aan iets anders uitgegeven.»
Zouden mensen zoveel engagement zoeken achter de immer vriendelijk ogende oud-voetbalcoach ? Kraaij : «De mensen weten niet eens dat ik fysiotherapeut ben geweest , dat ik in bejaardencentra heb gewerkt. Mensen weten zoveel niet van me. En toch hebben ze een oordeel over me. Dat vind ik een ongelooflijke brutaliteit.»
We zijn bij het columnistengilde aanbeland dat het zo vaak op Kraaij gemunt heeft , om zijn voetbalanalyses en nu zijn politieke aspiraties. «Kraaij senior is een vogel voor de kat» , noteerde Hugo Camps. Hans Kraaij : «Ja , nou jaah , wat een onbeschaamdheid. Wie denkt Hugo Camps dat hij is ? Ze hebben maar een angst in Belgie , dat wij hem terugsturen.» Niet dat de zure stukjes in de pers Kraaij op zijn schreden hebben doen terugkeren. Zijn twee zoons en dochter zorgden daarvoor. Zij maakten hem duidelijk dat hij karakterologisch niet geoutilleerd is voor het grenzeloze opportunisme in het politieke metier. «En toch» , zegt Kraaij , «denk ik nog steeds dat de politiek wel wat voor mij is. Het is toch elke keer een duel in de Kamer , dat daagt me uit. Hoewel , misschien overdrijf ik , word je veroordeeld tot backbencher en kom je niet eens aan de beurt.» Leefbaar Nederland-voorzitter Jan Nagel hoorde zijn afmelding begripvol aan. Dat nee heeft altijd in de lucht gehangen , beklemtoont Kraaij. «Ik beslis pas definitief , heb ik gezegd , als ik Pim Fortuyn heb gesproken. Dat is vorige week woensdag gebeurd. Na afloop van dat gesprek heb ik gezegd dat ik nog tot vrijdagmiddag bedenktijd wilde. Om een uur heb ik toen Nagel gebeld dat ik het niet deed en mij dat zeer speet.»
Dat LN-voorman Fortuyn teleurgesteld is in de afhakers , roept bij Kraaij gemengde gevoelens op. «Wat had hij gewild ? Als er een man recht heeft om teleurgesteld te zijn , ben ik dat. Ik had een leuke job , ben niet uitgeweest op gewin. Ik lever toch alleen maar in , lijd publicitaire en materiele schade. De sprong was slecht getimed. Maar daar huil ik niet om. Ik heb het zelf zo gewild.»
Daar komt bij : Kraaij heeft Leefbaar Nederland niet benaderd. Nagel charmeerde hem met de oproep dat er mensen uit de maatschappij in de Kamer moesten , ware volksvertegenwoordigers. Kraaij wist al dat hij zich niet zou gaan bemoeien met economische en fiscale aangelegenheden , maar met zaken die hem echt raken : de gezondheidszorg en zijns inziens het ondergeschoven kind in de politiek : de sport. De dames en heren politici hebben volgens Kraaij geen idee hoeveel stemmen in de sport zijn weg te halen. «Ik ben opgegroeid in een volkswijk en daar lagen de voetbalvelden tussen de huizen. Daarna kregen we de wansituatie dat de sportcomplexen buiten de bebouwde kom werden geplaatst. Nu is het : de clubs moeten fuseren , omdat dat economisch beter is. Dan denk ik : welke idioot heeft dit bedacht ? Het is helemaal niet economisch beter. Clubs moeten klein zijn , daar moeten mensen zich thuis voelen. Daar vindt de integratie plaats tussen allochtonen en autochtonen , want in sportverenigingen bestaat discriminatie niet. En als ik zie dat in Utrecht clubs 5.000 euro moeten betalen voor de huur van een voetbalveld met slecht onderhoud , dat is een schande. Wat willen ze nou ? Dat alle bestuursleden wegens de financiele druk het bijltje erbij neergooien en de sportcomplexen dichtgaan ? In wat voor wereld leven we dan ? »
De politieke valkuilen , die hij nu nog niet kent , is Kraaij niet van plan op lokaal niveau te gaan onderzoeken. «Ik heb nog nooit gehengeld naar een functie. Denk je dat ik nu snel ga rondkijken van welke partij ik nog gauw lid kan worden om met de gemeenteraadsverkiezingen te kunnen meedoen ? Ik peins er niet over. Ik ga rustig rondkijken en zie het wel.»
En op zondag ? Op zondag gaat Kraaij als hartstochtelijk voetbalfan naar FC Utrecht of Elinkwijk. En wat hij als analyticus van Studio Sport niet kon , kan nu wel. «Als ik de wedstrijd niks aan vind , ga ik in de pauze lekker naar huis.»
Hans Kraaij over zijn abrupte vertrek bij Studio Sport : «Ik zie nog altijd niet wat mijn voetbalanalyse op zondag te maken heeft met actief zijn voor Leefbaar Nederland.»

TAIL :
fOTO PAUL BERGEN
Omroep ; Verkiezingen ; Politieke partijen ; Recht ; Politiek en Staat ; Staatsrecht ; Gemeenten ; Binnenlandse Politiek ; Lokale Politiek ; Media

