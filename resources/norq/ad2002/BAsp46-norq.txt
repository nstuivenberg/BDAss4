DOCUMENT : 46 of 254

PAPER : Algemeen Dagblad

DATE : February 8, 2002


SECTION : Sport ; Pg. 18

LENGTH : 239 words

DATELINE : Salt Lake City

BODY :

HEADLINE : Johann Olav Koss begeleidt Ruud Lubbers naar 5km

Voormalig topschaatser en IOC-lid Johann Olav Koss begeleidt morgen Ruud Lubbers naar de eerste schaatswedstrijden in de Olympic Oval , de vijf kilometer voor mannen.
De Nederlandse Hoge Commissaris voor de vluchtelingen van de VN is een van de hoofdgasten van Koss , die eerder op de dag met tal van prominenten in zijn hoedanigheid als voorzitter van Olympic Aid een rondetafelconferentie organiseert.
Olympic Aid is een onderdeel van het IOC , dat zich inzet voor kansarme kinderen van over de gehele wereld.
De organisatie verzorgt zowel sportieve als gezondheidsprogramma's. Bij de internationale politiek staat Olympic Aid hoog aangeschreven.
Lubbers wordt vergezeld door de Amerikaanse actrice Angelina Jolie , die de sexy Lara Croft in de film Tomb Raider speelde. Jolie is ook goodwill-ambassadrice van de Unhcr , de organisatie van Lubbers.
Behalve de oud-premier maakt ook de Nederlandse staatssecretaris van sport Margo Vliegenthart deel uit van het forum.
Ze wordt geflankeerd door onder anderen Kofi Annan , secretaris-generaal van de VN , bisschop Desmond Tutu en Viviane Reding , als EU-commissaris belast met sport.
Ook Vliegenthart zal na de discussie naar de schaatshal reizen , zo'n 20 kilometer verderop. De staatssecretaris blijft gedurende het gehele Olympische evenement in Salt Lake. Ze volgt in elk geval al de Nederlandse deelnemers.

TAIL :
Ruud Lubbers
Schaatsen ; Sport ; Wintersport

