DOCUMENT : 50 of 59

PAPER : Algemeen Dagblad

DATE : February 4, 2002


BYLINE : EDWIN VAN DER MEIJDE

SECTION : Cultuur & Media ; Pg. 23

LENGTH : 311 words

BODY :

HEADLINE : Gras voor volksfeest

Met het deuntje van het nationale huwelijkslied van Marco en Sita nog ergens zwevend in het linkermiddenoor lees ik op de ochtend van de trouwpartij het bericht dat de organisatie van het WK voetbal een «Arena-probleem» heeft. Ik kan het niet helpen , maar op die momenten proest ik het uit. Humor. Het gras in het stadion van Saitama wil niet groeien. De ondergrond is te zanderig en het dak blijkt het zonlicht tegen te houden. Heb ik dit eerder gelezen ? denk je dan. Hoe is het mogelijk ? Ik heb altijd gedacht dat Japanners het kopieren voorbij waren , dat ze tegenwoordig zelf lawines aan uitvindingen veroorzaakten. Mis dus.
De beste spelers bij het wereldkampioenschap voetbal moeten straks op die woestenij in Saitama blessures aan hun ledematen riskeren , omdat iemand in Japan het niet kon laten die ufo ergens aan de rand van Amsterdam te vermenigvuldigen. Het is maar goed dat onze Louis van Gaal de grasmat niet komt inspecteren , want hij had de organisatie onmiddellijk tot waanzin gedreven en ze daarna massaal harakiri laten plegen.
Het goede nieuws voor de stadiondirectie is dat ze nog zo'n vier maanden heeft om het probleem te tackelen. Het slechte nieuws is dat de directie van Amsterdam Arena er al meer dan vijf jaar niet in is geslaagd een oplossing te vinden. De Arena koos daarom eieren voor haar geld. Goed voetbal is er al in geen tijden te zien en dus haalde de directie andere stoeltjesvullende zaken binnen. Voor een beetje oranje volksfeest heb je geen gras nodig. Voor een leuk bokspartijtje tussen zwaargewichten als Lennox Lewis en Mike Tyson ook niet. Tyson zou er toch maar zijn tanden in zetten. Saitama noemt zich het «grootste voor voetbal gebouwde stadion van Japan» en toekomstig Home of Soccer. De directie moest zich ook maar vast orienteren op feesten en partijen. Net als in Amsterdam.

TAIL :
Sportaccommodaties

