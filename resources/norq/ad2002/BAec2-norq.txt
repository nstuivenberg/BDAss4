DOCUMENT : 2 of 119

PAPER : Algemeen Dagblad

DATE : February 9, 2002


BYLINE : DOOR RIEN MEIJER

SECTION : Economie ; Pg. 37

LENGTH : 392 words

DATELINE : Rotterdam

BODY :

HEADLINE : Megaclaim dreigt voor KPN-top ; Rotterdams bedrijf eist voorschotten terug

De bestuursleden van KPN hangt een schadeclaim van Euro 200 miljoen boven het hoofd van het Rotterdamse bedrijf Inovara. Deze aanbieder van breedbanddiensten ( DSL ) voor de zakelijke markt stelt hen persoonlijk aansprakelijk voor een mogelijke faillissement van Inovara. Dat staat in een brief die begin deze maand bij de vijf KPN-bestuurders is thuisbezorgd.
Het conflict tussen de partijen draait om de vergoeding die KPN aan Inovara in rekening brengt voor het gebruik van zijn wijkcentrales. KPN is wettelijk verplicht concurrenten in de centrales toe te laten , om van daaruit het laatste stukje van de verbinding naar hun klanten te overbruggen.
Inovara stelt dat KPN hiervoor een te hoog bedrag heeft gerekend , omdat het bedrijf van minder wijkcentrales gebruik heeft gemaakt dan aanvankelijk was gepland. Het Rotterdamse DSL-bedrijf ( 45 medewerkers ) wil de te veel betaalde voorschotten terug en eist bovendien dat KPN een forse bankgarantie vrijgeeft. KPN weigert aan beide eisen tegemoet te komen , ook nadat toezichthouder Opta het telecomconcern onlangs nog schriftelijk terechtwees.
Volgens raadsman G. van der Steur van advocatenkantoor NautaDutilh is er sprake van een onrechtmatige daad en brengt de «halstarrige» opstelling van KPN het voortbestaan van zijn client in gevaar. «Inovara kan niet beschikken over het geld dat het hard nodig heeft voor zijn activiteiten. Daar gaat het bedrijf wellicht aan kapot.» Inovara en zijn grootste aandeelhouder , een Rotterdamse vennootschap , ramen de schade in dat geval op Euro 200 miljoen , oftewel de geschatte waarde van het breedbandbedrijf. In een brief op 1 februari aan KPN schrijft Van der Steur dat hij zich , namens zijn clienten , «uitdrukkelijk het recht voorbehoudt passende rechtsmaatregelen te treffen». Als KPN niet aan de gestelde eisen tegemoet komt , dreigt de raadsman beslag te laten leggen op bezittingen van de KPN-bestuurders. Het bestuur bestaat uit voorzitter Ad Scheepbouwer , Paul Smits , Maarten Henderson , Leo Roobol en Marten Pieters.
KPN liet gisteren slechts weten «kennis te hebben genomen» van de eisen. «De zaak is op 22 januari voor de rechter gebracht en wij wachten eerst de uitspraak af» , aldus een woordvoerder van het telecomconcern.

TAIL :
Telecommunicatie ; Management ; Slachtoffers ; Algemeen ; Economie ; Bedrijfsleven ; Infrastructuur

