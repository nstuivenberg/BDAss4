DOCUMENT : 34 of 94

PAPER : Algemeen Dagblad

DATE : February 8, 2002


BYLINE : DOOR ONZE CORRESPONDENT PIETER KLEIN

SECTION : Buitenland ; Pg. 6

LENGTH : 410 words

DATELINE : Abuja

BODY :

HEADLINE : Blair wil Afrika ook militair steunen

De internationale gemeenschap moet Afrika militaire steun geven , zodat het continent zelf conflicten de kop kan indrukken of fragiele vredes kan handhaven. In een toespraak tot het parlement van Nigeria pleitte de Britse premier Blair gisteren voor training van Afrikaanse soldaten , zodat zij onder de vlag van de Verenigde Naties zelf orde op zaken kunnen stellen.
Blair ziet conflictpreventie als de kardinale voorwaarde voor vooruitgang. Hij roept internationale politici op Afrika niet langer aan zijn lot over te laten. «Een verantwoordelijk wereldleider kan Afrika niet de rug toekeren. We hebben de plicht te handelen , waarbij Afrika geen slachtoffer , maar partner is.» Volgens Blair heeft de elfde september geleerd dat «geen enkele groene buitenwijk» op de wereld veilig is als falende staten worden genegeerd. «Criminaliteit , terreur en de verspreiding van massavernietigingswapens vormen een dreiging voor vrede over de hele wereld.»
Het pleidooi van Blair maakt deel uit van een «nieuw partnerschap voor de ontwikkeling van Afrika» waarover Londen met andere rijke landen uit de G8 koortsachtig onderhandelt. Het is de reactie op het initiatief van landen als Zuid-Afrika , Nigeria en Senegal die een einde willen maken aan de malaise.
Wanneer Afrika zelf democratie en fatsoenlijk bestuur nastreeft , corruptie uitbant en conflicten bestrijdt , zal het ook investeringen uitlokken en economische ontwikkeling bevorderen. Volgens Blair moet de westerse wereld bijdragen. «Het is een aanbetaling op een fatsoenlijke toekomst.»
Aan het begin van zijn Afrika-offensief erkent Blair dat er geen garantie is dat het zoveelste plan zal slagen. Maar hij wijst erop dat het van grote betekenis is dat Afrika nu zelf het voortouw neemt en niet alleen om meer hulp vraagt. En dat francofone en Engels georienteerde landen samenwerken.
Blair signaleert internationaal een groeiende erkenning dat iets moet gebeuren. «Het is het enige continent dat achteruitholt. Iedere drie seconden sterft een kind. Maar Afrika kan floreren , delen in vooruitgang en zorgen voor een wereld die veiliger is. Als dit initiatief werkt , wordt Afrika in staat gesteld te profiteren van zijn natuurlijke rijkdommen , mits wij daarvoor onze markten openstellen.» Afrika moet dus kunnen exporteren zonder heffingen.

TAIL :
Buitenlandse betrekkingen ; Ontwikkelingshulp ; Krijgsmacht ; Vrede en Veiligheid ; Defensie ; Politiek en Staat ; Buitenlandse Betrekkingen

