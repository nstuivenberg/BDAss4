DOCUMENT : 211 of 254

PAPER : Algemeen Dagblad

DATE : February 4, 2002


BYLINE : DOOR BERT VAN DER LINDEN

SECTION : Sport ; Pg. 21

LENGTH : 785 words

DATELINE : Veldhoven

BODY :

HEADLINE : De opvolgers van Barney ; Veel jeugdig talent bij Dutch Open

Darts is onder de jeugd razend populair. Twee jonge talenten dienden zich aan tijdens de Dutch Open in Veldhoven. Nick Stoekenbroek ( 12 ) en Jerry Hendriks ( 13 ) bereikten de laatste 128 van het mannen-toernooi. «Ik had van Co kunnen winnen.»
- In de slaapkamers van Nick Stoekenbroek en Jerry Hendriks hangen geen posters van Patrick Kluivert , Ruud van Nistelrooy , Pierre van Hooijdonk of Rafael van der Vaart. De tieners uit respectievelijk Almere en Venlo hebben niet veel op met voetbal. Darts is hun sport. Aan hun muur prijken afbeeldingen van Co Stompe en Raymond van Barneveld. Dat zijn hun helden.
Beiden raakten verslingerd aan het spel toen zij Raymond van Barneveld in 1998 zijn eerste Embassy-titel zagen winnen. Nick : «Toen ben ik begonnen met darts. Barney is mijn grote voorbeeld.» Jerry : «Ik vond het zo gaaf dat hij won. Ik ben het meteen zelf gaan proberen.»
Sindsdien oefenen beide jochies dagelijks. Soms een uur , vaker enkele uren. Nick heeft het tennis er zelfs voor opgegeven , Jerry is gestopt met karate waarin hij bijna opmocht voor de zwarte band. Nick : «Ik doe alleen dit , ik heb geen tijd meer voor andere hobby's.» Jerry : «Als je een topper wilt worden , moet je gewoon veel trainen.»
Drie jaar nadat zij hun eerste pijlen gooiden , behoren Stoekenbroek en Hendriks tot de besten van de grote groep aanstormende talenten. Op de nationale aspiranten-ranking ( tot en met 13 jaar ) bezet Nick de derde en Jerry de eerste plek. Hun niveau is in die korte tijd in een duizelingwekkend tempo omhooggeschoten.
Afgelopen weekeinde debuteerde het jonge tweetal bij de Dutch Open , met ruim 3100 deelnemers het grootste dartsevenement ter wereld. Niet in het jeugdtoernooi , maar in het mannen-evenement. Vijf opeenvolgende rondes wisten de jongens , die beiden sinds kort geen stoel meer nodig hebben om de pijlen uit het bord te halen , te winnen van hun veel oudere opponenten. Totdat zij in de strijd om een plek bij de laatste 64 stuitten op toppers van naam en faam. Stoekenbroek dolf het onderspit tegen Co Stompe , de nummer 32 op de wereldranglijst , Hendriks tegen de Spaanse Nederlander Broulio Roncero , de nummer 72 van de mondiale ranking.
Beide verloren eervol met 3-2, maar maakten desalniettemin veel indruk. Stoekenbroek nam zelfs brutaal een 2-1 voorsprong tegen Stompe. De manier waarop hij de derde set won , veroorzaakte een golf van opwinding onder het publiek. Met nog 212 punten te gaan , gooide hij eerst 180 ( drie keer triple 20 ) en in de beurt erna direct dubbel 16. «Ongelooflijk , wat gooit dat ventje goed voor zijn leeftijd» , aldus Stompe.
Beide natuurtalenten baalden wel een beetje na hun verlies. Nick : «Ik had gedacht van Co te kunnen winnen , maar ik werd ineens zenuwachtig. Toch ben ik wel tevreden , want ik ben twee keer op televisie geweest.» Jerry : «Ik had best kunnen winnen. Ik mocht de vijfde set nog wel beginnen omdat ik de toss had gewonnen.»
Beide tieners , allebei enigst kind , werden in Veldhoven begeleid door hun ouders. Maandelijks steken zij veel tijd in de hobby van hun kind. Vader Hans Stoekenbroek , een ex-darter : «Als we meer kinderen hadden gehad , zouden we hem niet overal heen kunnen brengen. Er gaat veel tijd in zitten. Je reist het hele land door en soms ook naar het buitenland. Ik hoop wel dat hij darts leuk blijft vinden. Nu is dat zeker zo. Hij staat met darts op en gaat er mee naar bed. Soms is hij 's morgens vroeg om half acht al bezig. Hoor ik hem beneden schreeuwen dat-ie 130 heeft uitgegooid.»
Moeder Marjo Hendriks : «Jerry zit op de HAVO/VWO , school gaat voor. Gelukkig beseft hij dat ook zelf. Na zijn huiswerk mag hij darten , daar helpen we hem bij. Ik heb hem bijgebracht altijd respect te tonen voor zijn tegenstanders en niet langer dan vijf minuten teleurgesteld te te zijn na verlies. Ik wil in huis geen toestanden zoals met Van Barneveld. Het moet wel leuk blijven.»
Vader Stoekenbroek : «School is ook voor Nick belangrijk. Hij zit nu op een middelbare school voor moeilijk lerende kinderen. Hij heeft vooral moeite met taal. Rekenen kan hij echter als de beste. Zo langzaam als hij met taal is , zo snel is hij met rekenen.»
Zelf dromen de twee het liefst over deelname aan de Embassy. Nick , zichtbaar gelukkig met zijn nieuwe gekregen sponsorshirt : «Dat lijkt me het mooiste wat er is.» Jerry , met op zijn rug de afbeelding van het gelijknamige tekenfilmfiguurtje : «Mijn droom is niet meedoen in Engeland. Ik wil daar winnen.»
De 13-jarige Jerry Hendriks ( links ) en 12-jarige Niek Stoekenbroek dromen van het winnen van de Embassy. Voorlopig moeten de darters het doen met het halen van de vijfde ronde van de Open NK

TAIL :
FOTO ANNEMIEK MOMMERS
Recreatieve sport ; Sport

