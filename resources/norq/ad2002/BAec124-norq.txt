DOCUMENT : 5 of 10

PAPER : Algemeen Dagblad

DATE : February 7, 2002


BYLINE : VAN ONZE VERSLAGGEEFSTERS

SECTION : Beurs internationaal ; Pg. 20

LENGTH : 444 words

DATELINE : Rotterdam

BODY :

HEADLINE : Prestatieloon een hype , maar geen geheid succes

Philips , Akzo Nobel en ING waren er tijdens de vorige cao-onderhandelingen helemaal vol van : prestatieloon. Een salaris dat varieert op basis van individuele resultaten zou de werknemers actiever maken en de motivatie verbeteren.
Wat zullen deze werkgeversonderhandelaars nu op hun neus kijken. Uit een onderzoek van KPMG onder 230 Nederlandse bedrijven en overheidsinstanties blijkt dat prestatieloon in veel gevallen helemaal niet het gewenste effect heeft op het functioneren van werknemers. Slechts bij 30 procent van de organisaties , die de variabele beloning heeft ingevoerd , is een positief effect op prestaties gesignaleerd. «Bedrijven hebben misschien iets te ambitieuze doelstellingen gehanteerd. Prestatiebeloning is geen wondermiddel , maar slechts een van de instrumenten om de werkwijze en resultaten van een organisatie te verbeteren» , aldus Rien Wiegeraad van KPMG.
Dezelfde ervaring heeft Petri Ykema van adviesbureau GITP. «Prestaties zijn vooral afhankelijk van het soort beloningssysteem dat wordt ingevoerd» , zegt zij. «De beloning moet bovendien door werknemers als substantieel worden ervaren en geregeld gebeuren. Van 50 euro eens in de twee jaar gaat niemand harder lopen.» Ykema benadrukt dat prestatiebeloning niet voor elk type organisatie geschikt is. «Het is nu toch een beetje een hype. Maar niet vanzelfsprekend een succes. Organisaties letten onvoldoende op belangrijke voorwaarden.» Volgens haar moeten beloningssystemen goed aansluiten bij het bedrijf en de heersende cultuur. «Met een ondoordacht systeem kan je zelfs het tegengestelde bereiken van wat je beoogt.»
Bedrijven moeten volgens Ykema duidelijke en objectieve beoordelingscriteria hanteren. Een belangrijke rol speelt daarbij het management. «Leidinggevenden moeten standvastig zijn en hun medewerkers durven aanspreken en beoordelen op geleverde prestaties» , stelt Ykema. Zij wijst er wel op dat prestaties van medewerkers niet altijd te kwantificeren zijn.
Opvallend in het onderzoek is dat de meeste werkgevers ondanks de tegenvallende resultaten nog steeds verwachten dat variabele beloning de prestaties van werknemers verbetert en het ziekteverzuim en verloop doet verminderen. Tweederde van de onderzochte organisaties heeft inmiddels een flexibel beloningssysteem ingevoerd.
Dat de variabele bonussystemen wordt afgeschaft , lijkt Ykema dan ook onwaarschijnlijk. «Prestatiebeloning is allang eerder regel dan uitzondering. Dat past ook helemaal in deze tijd van markt- en klantgericht denken. Prestatiebeloning zal blijven bestaan. De vraag is alleen in welke vorm.»

TAIL :
Loon en inkomen ; Arbeidsvoorwaarden ; Economie ; Sociale Economie

