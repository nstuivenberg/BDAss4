DOCUMENT : 68 of 119

PAPER : Algemeen Dagblad

DATE : February 6, 2002


BYLINE : WIM MEIJ

SECTION : Economie ; Pg. 22

LENGTH : 553 words

BODY :

HEADLINE : De Slager ; PRODUCTEN VAN MEIJ

De slager zag er vroeger heel anders uit. Het was een man met een varkenskop en witte jas en van onderen een blote krulstaart. In zijn hand had hij een bebloed hakmes , waarmee hij lachend zijn familieleden tot gehakt hakte. Overal kwam je hem tegen met zo'n gelukzalige grijns op z'n varkenskop. Voor de winkel , op de toonbank en in de reclame. De boodschap was duidelijk : varkens vonden het maar al te fijn om worst te worden , of speklap , of karbonade.
Sinds we echter hebben ontdekt dat varkens en andere dieren helemaal geen plezier beleefden aan de bio-industrie , wilden veel mensen geen vlees meer eten. Daarom maakt de vleesindustrie geen reclame meer met die breed grijnzende varkensslager. Daarom hangen er geen binnenste buiten gekeerde varkens- en koeienlijken meer in de winkel , maar liggen er nu pakketjes onherkenbaar vlees in de vitrine. En daarom ook werd de Ster ingehuurd , om duidelijk te maken dat de vleesfabrikanten het goed met ons voorhebben , en met de dieren uiteraard.
Varkens , kippen en kalveren krijgen nog altijd een bijzonder korte opleiding tot een al of niet veelzijdig stukje vlees , daar niet van , maar ze worden daarentegen wel intensief begeleid. Er zijn medische teams , ze krijgen degelijk voer en ook over de behuizing valt niet veel meer te klagen. Tenminste , dat zeggen de industriebazen. En dan al die keurmerken , van SKV tot IKB , dat zegt toch genoeg over de betrouwbaarheid ? De verandering van strategie heeft blijkbaar geholpen , de Nederlandse vleesconsumptie blijft nu redelijk op peil.
De concurrentie heeft evenwel niet stilgezeten. Vanaf 1 februari staat de Europese markt open voor een nieuw soort vlees. En daar zit geen keurmerk bij of op. Nee , het keurmerk zit erin , het is vlees met ingebouwde mkz-vaccinatie , helemaal uit Argentinie. Omdat Nederland volgens Landbouwminister Brinkhorst het mkz-gevaccineerde vlees aan de straatstenen niet kwijt kon in Europa , haalt Europa het nu maar uit Zuid-Amerika. Terwijl het Argentijnse vlees de Rotterdamse haven aandoet , liggen de Nederlandse mkz-slachtoffers nog in pakhuizen te wachten op crematie in verbrandingsovens.
Overigens , Argentinie is nog altijd niet vrij van mond- en klauwzeer , er wordt nog volop gevaccineerd. En toch stuurt het land dit jaar 28.000 ton mkz-vlees naar de Europese Unie. Uiteraard met een restrictie. Het vlees van de gevaccineerde runderen wordt alleen geaccepteerd op voorwaarde dat het «vers en uitgebeend» is. En wat een prettige bijkomstigheid is , is dat de lage peso het Argentijnse vlees ook nog eens extra goedkoop maakt.
Gevaccineerd , vers , uitgebeend en goedkoop , het kan niet op. Dat wordt dus smullen in Europa. Maar dat is nog niet alles. Wat dat Argentijnse «mkz- entrecootje» echt bijzonder maakt , is dat elke keer als we daarvan een hap nemen , we onherroepelijk de beelden zien van die tienduizenden afgeslachte lammeren , geiten , kalveren en biggen tijdens de mkz-crisis. En zie , staat daar naast die kadaverberg niet dierenvriend Brinkhorst , breed grijnzend met een hakmes in z'n hand.
Entrecote met gratis «filmbeelden». Daar kan geen Nederlands keurmerk tegenop. Binnenkort «na een inventarisatie» , mogelijk ook in de theaters van AH.
w.meij@ad.nl

TAIL :
Agro-industrie ; Voeding ; Consumentenzaken ; Economie ; Bedrijfstakken ; Agrarische Sector

