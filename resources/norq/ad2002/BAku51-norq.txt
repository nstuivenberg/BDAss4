DOCUMENT : 51 of 59

PAPER : Algemeen Dagblad

DATE : February 4, 2002


BYLINE : DOOR RUUD MEIJER

SECTION : Cultuur & Media ; Pg. 23

LENGTH : 904 words

DATELINE : Vinkeveen

BODY :

HEADLINE : Op zoek naar emotie ; Petra Berger zingt klassieke muziek in moderne verpakking

Op haar semi-klassieke hit-cd Eternal Woman bezingt Petra Berger de levens van elf historische vrouwen.
Petra Berger is ontspannen. Zij heeft zich in haar hotelzetel genesteld alsof zij thuis op de bank naar een soap zit te kijken. Met een zelfverzekerdheid die geen moment ontspoort in arrogantie , vertelt zij met een soepele flux de bouche over haar hit-cd Eternal Woman. Zij ontkent nuchter dat het succes van haar goed doordachte project als een verrassing kwam. «Als zoveel mensen ergens zoveel geld en tijd in steken , dan geloven ze erin. Dan ben je alleen maar dankbaar dat er zo massaal op wordt gereageerd.»
Het begon allemaal met een dance-cd. Jeroen Englebert , Bergers producer , componist , tekstschrijver en echtgenoot , produceert cd's voor de internationale dancewereld. In opdracht van een maatschappij uit Rotterdam maakte Englebert een cd met bekende melodieen en covers op dansritmes die door zijn vrouw anoniem werden ingezongen. Een van die melodieen was O mio babbino caro van Puccini.
Berger herinnert zich de reactie van co-producer en ex-Kayak-drummer Pim Koopman nadat zij de operamelodie had ingezongen. «Pim is zo'n hele grote stevige kerel , maar nadat ik O mio babbino cara had gezongen , liepen de tranen over zijn wangen. De combinatie van die melodie , het dansritme en mijn stem hadden hem zo geraakt dat hij zijn emoties niet de baas kon blijven. Toen er vervolgens enthousiaste e-mails uit de hele wereld kwamen met de vraag wie die zangeres was , hadden Jeroen , Pim en ik zoiets van : daar moeten we meer mee gaan doen.»
Als kind al zong Petra Berger , puur op gehoor , liedjes na en imiteerde voor de spiegel Barbra Streisand. Op die manier ontwikkelde zij naar eigen zeggen «een gigantisch gehoor». Toch is de muziek tijdens haar schooltijd nooit een serieuze optie geweest. Ze studeerde bedrijfseconomie en marketing en ging werken. Pas toen zij ging zingen bij een band , begon zij serieus na te denken over «het vak». Ze vormde samen met haar zusje het duo Chess en stond later in musicals als Sweeney Todd en The Beauty and the Beast. Na het krijgen van twee kinderen lag haar carriere even stil. En toen kwam die dance-demo.
Tijdens het beluisteren van de demo raakten ze bij platenmaatschappij Universal Music net zo geemotioneerd als Koopman. Alleen vonden zij dat de op te nemen cd niet zo maar een vergaarbak van klassieke melodieen moest worden. Er moest een concept op tafel komen. Englebert , die altijd al een grote interesse voor het vak geschiedenis had gehad , kwam met het idee om de muziek in te bedden in een reeks portretten van beroemde vrouwen uit het verleden. Berger , Koopman en Englebert zijn toen op zoek gegaan naar vrouwen die geschikt zouden zijn voor hun project : «We hebben een aantal vrouwen geselecteerd , hebben boeken over hen gelezen , en vervolgens weer gekeken welke momenten uit hun levens we zouden kunnen gebruiken om teksten over te schrijven.» In een bijgeleverd boekje komen de fans van Berger van alles te weten over Maria di Savoia , Marie Antoinette , Queen Boadicea , Mata Hari , Sisi , Maria Magdalena , Johanna de Waanzinnige , Jeanne d'Arc , Catharina de Grote , Mary Queen of Scots en Cleopatra. Soms werd een vrouw , bijvoorbeeld Maria di Savoia , gekozen uit pragmatische overwegingen : «Ik wilde ook iets in het Italiaans zingen , maar we konden geen geschikte kandidaat vinden. Toen ik in de krant las dat Maria di Savoia , de laatste koningin van Italie , was overleden , hebben we haar , ondanks haar relatieve onbekendheid , toch gekozen. Over haar zing ik in Terra Promessa , het openingsstuk van de cd.»
Terwijl Berger haar verhaal vertelt , wordt haar stemgeluid begeleid door de klanken van Mozarts 44ste symfonie , die zacht golvend uit de luidsprekerboxen van de hotelbar komen. Het is alsof Wolfgang Amadeus ons wil vertellen dat klassieke muziek in een modern jasje op zich niets nieuws is. Orkestleider Waldo Los Rios bewerkte uitgerekend deze 44ste symfonie voor het grote publiek en kreeg vervolgens alle klassieke puristen over zich heen.
Verpopte klassieke muziek kan dat eigenlijk wel ? Berger heeft daar geen moeite mee. «Ik weet dat er mensen zijn die vinden dat dat een soort heiligschennis is. Als zij mijn plaat om die reden niet willen kopen , dan respecteer ik dat. Maar ik weet ook dat er een nog grotere groep mensen is die net als ik voor emotie gaat. Als mijn muziek iets met mensen doet , dan heb ik mijn doel bereikt. Ik wil mensen raken. Ik vind dat wij de klassieken Mozart , Faure , Handel , Rachmaninoff - op een mooie manier en met respect hebben behandeld. De stukken die Pim en Jeroen hebben geschreven sluiten daar mooi bij aan.»
Berger bekent eerlijk dat zij niet zo iemand is die dagelijks naar klassieke muziek luistert. «Ik heb niet het geduld om een heel klassiek concert af te luisteren. En ik denk dat dat voor veel mensen geldt. We leven in een jachtige tijd. Misschien is dat de reden waarom de muziek die ik maak de laatste tijd zo opkomt. Mensen vinden veel klassieke melodieen best wel mooi , maar de originele versies liggen hen toch net iets te zwaar op de maag. Het succes van de cd bewijst dat er meer mensen zijn zoals ik. Bovendien : klassieke componisten bewerkten in het verleden ook elkaars stukken. Dus ik zie echt niet wat daar nu op tegen is.»
Petra Berger : «Ik wil mensen raken»

TAIL :
FOTO PAUL BERGEN
Vocale muziek ; Klassieke muziek ; Kunst en Cultuur ; Kunst ; Muziek

