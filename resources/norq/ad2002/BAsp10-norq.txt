DOCUMENT : 10 of 254

PAPER : Algemeen Dagblad

DATE : February 9, 2002


BYLINE : DOOR RENZE LOLKEMA

SECTION : Sport ; Pg. 31

LENGTH : 440 words

DATELINE : Salt Lake City

BODY :

HEADLINE : Gedreven door wraak ; Groenewold in vorm ; Smit tobt maar klaagt niet

Renate Groenewold baalt er nog steeds van dat ze geen Olympische 5 kilometer mag schaatsen in Salt Lake City. Juist daarom wil ze morgen , wanneer de vrouwen de 3 kilometer afwerken , laten zien dat de schaatsbond wel heel slordig is omgegaan met haar talent.
Groenewold trok zich tijdens het Olympisch kwalificatietoernooi , vlak voor kerst in Heerenveen , ziek terug. Ze moest de 5000 meter noodgedwongen laten schieten. En waar Erben Wennemars en Martin Hersman wel een herkansing kregen voor de 1500 meter , moest Groenewold via een sms van haar coach Kemkers vernemen dat de topsportcommissie van de KNSB haar had laten vallen.
«Op het EK in Erfurt , in januari , heb ik ze het laten weten : jullie zijn me vergeten. Ik heb daar laten zien dat ze een enorme fout hebben gemaakt» , stelt Groenewold , die daar derde werd , onder meer door een puike slotafstand. «We hadden echt een tweede kans verwacht. Maar goed , het had geen zin daar meer energie in te steken. Het wordt er toch niet anders van. Dat is ook het verschil tussen onze ploeg en bijvoorbeeld Spaar Select. Wij houden onze kritiek binnenskamers.»
Gretha Smit doet wel mee aan de langste Olympische afstanden , maar lijkt allerminst klaar voor haar opdracht van morgen. Haar nek verbergt ze sinds een week in een hoog opgetrokken sjaal , haar neus snuit ze meer dan haar lief is. Een verstopping in de bovenste luchtwegen , opgedaan in het trainingskamp in Calgary , verstoorde haar voorbereiding. Maar echt drukt maakt de Rouveense zich daar niet om. «Het komt wel goed , het gaat elke dag beter.» Ze staat nog steeds verbaasd dat ze werd geveld en twee dagen het bed moest houden. «Ik ben nog nooit ziek geweest. Ik kan me de laatste keer niet herinneren.» Net als Groenewold en haar tijdelijke ploeggenote Tonny de Jong , die morgen de derde Nederlandse is , zat Smit in een lang trainingskamp. Maar dat beviel haar best. «Je hoeft niet af te wassen , je kamer wordt opgeruimd. Een druk op de knop en er is koffie. Iedereen staat voor je klaar , alles wordt voor je gedaan. Je wordt enorm verwend. En dat went heel snel.»
Groenewold is door de ziekte van Smit en de povere trainingstijden van De Jong de enige Nederlandse medaillekandidate , morgenavond. Favoriete is Anni Friesinger. Groenewold : «Ik ben mentaal sterk. En laat me niet meer gek maken door Anni. Ook al is ze goed , ik ben niet onzeker. We hebben allebei keihard gewerkt. En als je weet dat je zo hard hebt gewerkt , dat je er alles voor hebt gelaten , dan weet ik niet of zilver het maximale is. Ik heb namelijk nog geen maximale race gereden. Niemand is onverslaanbaar.»

TAIL :
Schaatsen ; Sport ; Wintersport

