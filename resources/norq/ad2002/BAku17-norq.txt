DOCUMENT : 17 of 59

PAPER : Algemeen Dagblad

DATE : February 7, 2002


BYLINE : VAN EEN ONZER VERSLAGGEVERS

SECTION : Cultuur & Media ; Pg. 9

LENGTH : 436 words

DATELINE : Amsterdam

BODY :

HEADLINE : Tekening Michelangelo te koop op Tefaf

Een tekening van Michelangelo , vorig jaar in een Britse bibliotheek ontdekt , is te koop tijdens de kunst- en antiekbeurs Tefaf volgende maand in Maastricht. De organisatie heeft dat gisteren tijdens een bijeenkomst in Amsterdam bekendgemaakt.
Het gaat om een vroege tekening getiteld Studie van een treurende vrouw die Michelangelo rond 1500 maakte. Het werk zat , toen het werd ontdekt , vastgelijmd in een album met verder onbelangrijke tekeningen in de bibliotheek van Castle Howard in Yorksire. Het bracht vorig jaar tijdens een veiling in Londen 5,9 miljoen pond ( ongeveer 10,7 miljoen euro ) op en wordt op de Tefaf door de Londense handelaar Jean Luc Baroni aangeboden. Hij vraagt er ongeveer 8 miljoen pond ( 13,1 miljoen euro ) voor. Voor 45 miljoen euro kan het topstuk van het evenement , van 8 tot 18 maart , worden gekocht : de Minerva van Rembrandt. Eerder was al bekend dat het doek Korenvelden met schoven van Van Gogh uit 1888 te koop is.
Bij de meubels vallen een Lodewijk XIV-tafel van schildpad en ivoor en diverse door Gerrit Rietveld ontworpen spullen op. Verder zijn een zeldzaam geborduurd tafelkleed uit de 17de eeuw , een schenkkan uit 1724 van plateelfabriek Jan Aelmis en twee Egyptische mummiemaskers bijzonder.
Behalve het schilderij van Rembrandt zijn er ook twee etsen van de Hollandse meester : een minuscuul landschapje , niet meer dan 3,8 bij 8,3 cm groot , en een woeste boomstronk die de aanwezigheid van de heilige Hieronymus ( met leeuw !) vrijwel verdringt. Noortman uit Maastricht , vorig jaar nog spectaculair met twee Rembrandts op de beurs , heeft nu een stilleven van de Haarlemse meester Pieter Claesz en een van de Parijse neo-impressionist en fauvist Maurice de Vlaminck.
Liefhebbers van stillevens komen goed aan hun trekken op deze beurs. Van de grootmeester in dit genre , Willem Heda , is een wijnglas met wat losse druiven te zien. Ook de Parijse firma Haboldt heeft een Heda in huis.
De Amsterdamse kunsthandelaar Frans Jacobs heeft een meisjesportret van de hand van Renoir en de al eerder genoemde Korenvelden met schoven van Van Gogh. Dit landschap met korenschoven is in de zomer van 1888 geschilderd , in Arles. Het is niet gesigneerd en opvallend somber. Zware wolken drijven langs de hemel en in plaats van de laaiend gele kleur die andere korenvelden van Van Gogh kenmerkt , heeft dit doek matte en tamelijk donkere tonen. Volgens Jacobs verkoopt de huidige eigenaar het omdat hij een andere , meer aansprekende Van Gogh wil.
The European Fine Arts Fair , Maastricht Mecc. , 8-3 t/m 17-3.

TAIL :
Tekenkunst ; Kunst en Cultuur ; Kunst ; Beeldende Kunst

