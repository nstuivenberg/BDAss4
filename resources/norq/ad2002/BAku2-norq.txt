DOCUMENT : 2 of 59

PAPER : Algemeen Dagblad

DATE : February 9, 2002


BYLINE : ALMA HUISKEN

SECTION : Cultuur & Media ; Pg. 16

LENGTH : 310 words

BODY :

HEADLINE : Souffle uit Sri Lanka

Srilankese Jaggery Souffle is een zoete toet die me via een lange , internationale weg bereikte. ( Wel toepasselijk bij een gerechtje van zo ver ) . Dit recept stamt van een Srilankese culinair journaliste , wier naam helaas onbekend bleef. Zij gaf het door aan haar dochter in Colombo , die het ter hand stelde aan de Nieuw-Zeelandse echtgenote van de Indiase regionale manager van de KLM in Dubai. Zij serveerde het toen een Nederlandse collega van ondergetekende daar eens op dienstreis was , en bij hen thuis werd uitgenodigd. De collega proefde het , noteerde het onmiddellijk en zond het aan mij.
De officiele naam luidt jaggery souffle. Jaggery is niets anders dan palmsuiker , in Indonesische toko's beter bekend als gula djawa. Goede supermarkten verkopen het ook , «los» of zelfs in vloeibare vorm. ( In authentieke snit zijn het grote , kandijbruine damschijven in een bamboe omhulling ) .
Voor 3-4 personen : 600 ml kokosmelk ( toko ); 4 eieren , gesplitst ; 6 dessertlepels gelatinepoeder , opgelost in een scheutje warm water ; 350 gram ( verpulverde ) palmsuiker ; 2 eetlepels maizena ; merg uit 1 vanillestokje ; versgeraspte nootmuskaat ( naar smaak ) .
Doe kokosmelk , eidooiers , palmsuiker en maizena ( geroerd in een klein beetje kokosmelk ) in een pan en kook dit al roerend op laag vuur tot het zo dik is als custard. Laat het wat afkoelen. Roer er de opgeloste gelatine , vanille en nootmuskaat door. Laat het gerecht geheel afkoelen. Klop de eiwitten tot stijve pieken en spatel deze er voorzichtig door , eventueel met een mixer in de laagste stand. Zet de souffle koud weg en serveer hem als hij mooi gezet is , desgewenst met opgeklopte ( gezoete ) room en gegarneerd met noten en gekonfijte kersjes. Of maak de souffle iets exotischer door er ook wat gemalen kardemom ( en/of gember ) door te roeren.

TAIL :
Gastronomie ; Recreatie en Vrijetijdsbesteding

