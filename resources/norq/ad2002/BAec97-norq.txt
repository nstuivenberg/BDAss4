DOCUMENT : 97 of 119

PAPER : Algemeen Dagblad

DATE : February 5, 2002


BYLINE : DOOR ONZE CORRESPONDENT MARC GUILLET

SECTION : Economie ; Pg. 22

LENGTH : 828 words

DATELINE : New York

BODY :

HEADLINE : «Een kamer met uitzicht op Ground Zero graag»

De terroristen die op 11 september het financiele hart van Amerika troffen , maakten niet alleen een eind aan het leven van bijna 3000 burgers. Zij brachten ook de economie van New York een zware klap toe. Bijna vijf maanden na Zwarte Dinsdag beginnen bedrijven weer op te krabbelen. Het Marriot Financial Center hotel is er daar een van.
Langzaam trekt de truck , volgeladen met puin van het World Trade Center , op. De dieselmotor heeft het zwaar te verduren. Het geloei vermengt zich met het lawaai van generatoren en drilboren. Wolken stof waaien op als een van de reusachtige kranen een stuk verwrongen staal uit het puin wegtrekt. Het macabere werk op de plek die 11 september een massagraf werd , is bijna routine geworden. Al is iedereen zich bewust dat dit niet zomaar een gigantische bouwput is.
Hier aan de westelijke kant van Ground Zero , ver weg van de drommen toeristen bij het observatiedek aan Broadway , herneemt het leven langzaam zijn gang. Naast de littekens van 11 september zijn er ook allerlei signalen dat lower Manhattan weer opkrabbelt.
De Dolphin Fitness Club is nog steeds dicht , net als de winkel «Thunder Lingerie». De aanpalende ijzerhandel is wel open. Op de etalageruit meldt een poster «Wij werken aan de wederopbouw. Deze kleuren slaan niet op de vlucht» tegen een achtergrond van de Amerikaanse vlag en de Twin Towers. Ook de Pussycat bar is vandaag open , net als Cordator Pizzabar waar politieagenten en bouwvakkers in bestofte overalls en helmen op wat eten. Velen zijn hier al maanden aan het werk. Gezond is anders. Hun zware gekuch en gehoest spreken boekdelen.
Veel straten zijn nog met betonnen barricades en houten schotten afgesloten. Patriottische leuzen geven de sfeer weer. «Onze kameraden van politie en brandweer zullen gewroken worden».
Tussen Carlisle en Albany Street heeft het Marriott Financial Center hotel zijn deuren weer geopend. Binnen ruikt alles naar verse verf. In de lobby blinkt de marmeren vloer , de gangen zijn belegd met nieuw , hoogpolig tapijt. Een scherp contrast met de chaos , het lawaai , de stank en het stof buiten.
Het hotel is amper drie weken open. Op 11 september kreeg Marriot twee klappen te incasseren : haar hotel in het World Trade Center werd verwoest en dit hotel aan 85 West Street liep lichte schade op. Weken lang gebruikte het Rode Kruis het hotel als tijdelijke opvang. Ook veel hulpverleners konden er terecht voor een douche , een bed , een maaltijd en troostende woorden.
Gasten weten het hotel weer te vinden. «Vanavond zijn voor het eerst weer alle kamers bezet» , zegt manager Eric Talusan. «Veel van onze vaste klanten , zakenmensen van buiten de stad , komen weer terug. In het weekend zijn er veel toeristen , die zonder uitzondering vragen om een kamer met uitzicht op Ground Zero.»
Bij de gang naar de liften staat een potige bewaker die iedereen vraagt om de sleutel van zijn kamer te laten zien. Niet-betalende ramptoeristen worden geweerd. De bovenste , 38ste verdieping , heeft een goed uitzicht op de ramplek. Christine , het kamermeisje , kijkt bewust niet. «Het maakt me treurig. Ik wil de pijn vermijden.»
In het gebouw rechts zijn talloze gebroken ramen met spaanplaat dichtgetimmerd. Andere wolkenkrabbers aan de rand van Ground Zero zijn behangen met zwarte netten , die als sluiers van rouwende weduwen wapperen in de wind. Links uitzicht op de Hudson rivier , waar de kustwacht patrouilleert.
Dee Dee , gastvrouw in de executive lounge op de 38ste verdieping met een fantastisch uitzicht op het Vrijheidsbeeld , schudt haar hoofd. «Ik kan er niet bij. Mensen willen niet eens meer een kamer met uitzicht op Lady Liberty. Voor 11 september wilde niemand tegen het WTC aankijken. Nu vechten ze erom.»
Twee zakenlieden in Roy's restaurant zeggen dat ze hier weer komen om het hotel te steunen. «Er is hier nu niets te beleven. Maar wij komen hier al jaren.»
Het restaurant van het hotel ligt op straatniveau achter politiebarricades. Aan de linkerkant staan gebouwen in de steigers. De dwarsstraat wordt aan het oog onttrokken door een hoog hek bedekt met zeil. De straat is exclusief terrein voor de vrachtwagens die puin wegrijden.
Aan de bar wordt «Manhattan on the rocks» ( rode Martini en whisky ) geschonken. Het restaurant is bijna vol. Jonge mensen met kinderen. Een Duits echtpaar. Bejaarde vriendinnen. Er heerst een geanimeerde sfeer. Gelach. Klinkende wijnglazen. Het is een surrealistische ervaring om op de drempel van een massagraf te genieten van Hawaiiaanse fusion-gerechten. Maar ober Ken is opgelucht dat hij na maanden duimendraaien weer wat kan verdienen. Net als de kamermeisjes en de dames aan de incheckbalie , al kunnen ze een besmuikte glimlach niet onderdrukken wanneer weer een gast vraagt : «Een kamer met uitzicht op Ground Zero graag».
Toeristen in New York kijken er graag naar : brandweer en andere hulpverleners aan het werk op de plek waar eens de Twin Towers stonden.

TAIL :
FOTO AP
Economie

