DOCUMENT : 9 of 254

PAPER : Algemeen Dagblad

DATE : February 9, 2002


BYLINE : DOOR LEON DE KORT

SECTION : Sport ; Pg. 31

LENGTH : 770 words

DATELINE : Soldier Hollow

BODY :

HEADLINE : De passie van een bedrogen 24-uursatleet

Als het lichaam maar in beweging is en flink pijn lijdt onder de inspanningen. Roeien , rotsklimmen , bergop rennen , raften , wielrennen of in-line skaten. Het maakt niet uit , als zijn hart maar pompt. Oh ja , langlaufen mag niet worden vergeten. Ploeteren door de sneeuwsporen op smalle latten , steeds op zoek naar de grens van uitputting. «Wanneer ik voel dat alles van binnen op scheuren staat , weet ik pas dat het goed is.»
Was getekend : Justin Wadsworth , ex-roeikampioen en uitblinker in ski-kano-fiets races , de « 24-uursatleet».
Vandaag begint de 33-jarige langlaufer aan zijn derde en laatste Winterspelen. De 30 kilometer met massastart is het openingsnummer. «Heerlijk om erin te knallen» , gromt hij vergenoegd. In Lillehammer en Nagano was hij een van de velen , maar dat weerhoudt de look-a-like van Gianni Romme er niet van gedurfde voorspellingen te doen. Hier , in Utah , ligt er volgende week misschien wel een teammedaille klaar , zo denkt de man uit Bend ( Oregon ) hardop. «Wij Amerikanen kennen de verraderlijkheid van het parkoers in Soldier Hollow beter dan wie ook. De hoogte , de steile beklimmingen , maar vooral het feit dat de toppers absoluut geen rekening met ons houden , maken Team USA tot een kanshebber in de estafette» , zegt Wadsworth. Hij baseert zijn optimisme op nog een , althans voor hem , niet onbelangrijk gegeven. Tijdens een regionale race , een dag of tien terug in het nabijgelegen Sun Valley , klopten hij en teamgenoot Carl Swenson de Noren Aukland en Hetland in de eindspurt. Een trainingsduel voor de Scandinaviers wellicht ; echter , een gevecht om de knikkers voor gretige , Amerikaanse wolven die de komende twee weken 's lands eer hoog in het vaandel hebben. Wadsworth merkt op : «Daar hebben we getoond dat we de besten van het circuit , de jongens die langlaufen als werk beschouwen , ook aan kunnen.»
Het zal niet aan hem hebben gelegen , wanneer een uitslag in de middenmoot het plafond blijkt. «Het beste dat ik in me heb , geef ik aan Soldier Hollow. Er staan zo'n 60 man uit Bend , ik heb voor iedereen een grote koeienbel gekocht , zodat ik weet waar ze langs de loipes staan. Zij moeten genieten van mijn laatste grote optreden. Het is tijd voor andere uitdagingen» , aldus de sportfreak die altijd en overal zijn eigen espresso-apparaat en koffiebonen bij zich heeft. «Ik hou nu eenmaal van goede koffie.»
Langlaufen wordt straks ingewisseld voor zwemmen , fietsen en hardlopen. Of beter , uit de combinatie van die drie takken peurt Wadsworth dan de portie genot waar zijn lijf om schreeuwt. In oktober doet hij een gooi naar , schrik niet , de zege in 's werelds zwaarste triatlon : de Iron Man op Hawaii. En precies zoals hij zich rijk rekent nog voor de eerste meter door de sneeuw is gegleden , zo reserveert hij alvast een prachtige notering op het tropische eiland. «Een goede vriend van me deed afgelopen jaar mee. Hij eindigde in de top-10. Ik zwem beter en fiets harder dan hij. Ik hoef je niet te vertellen wat ik dus verwacht , he ? » Zijn ogen veranderen in streepjes , net als bij Gianni Romme wanneer hij plezier heeft. «Het kan niet snel genoeg oktober zijn.»
Eventueel resterende energie gebruikt hij een maand later weer voor een bijna waanzinnig avontuur in Noord-Amerika : de Eco Challenge. Dat is een vijfdaagse teamproef waarbij kanoen , raften , terreinlopen en klimmen centraal staan. «Je trekt als ploeg van punt naar punt , zonder veel te slapen. Hooguit een uur per etmaal. Gek ? Man , ik kijk er naar uit. Dit is sport , dit is leven. Puur natuur. Kapot gaan en toch door knokken. Er zijn al enkele sponsorteams in me geinteresseerd. Misschien is dat mijn toekomst wel. Ik moet wat om handen hebben.»
Het verlangen naar een eerlijke strijd maakt zijn aanstaande breuk met de langlaufliefde eenvoudiger. Hij baalt van het dopegebruik in zijn sport. «Ik weet dat ik het uiterste van me heb gevergd. De sport beoefen ik absoluut schoon. Wat was ik blij toen vorig jaar bij de WK in Lahti die zes Finnen werden gegrepen. Iedereen wist toch wat er speelde ? Je weet niet hoe vernederend het is , wanneer een Fin je tijdens het beklimmen van een heuvel als een Ferrari voorbij schiet. Waar haalt hij de kracht vandaan ? Die vraag stelde ik mezelf vaak. Vorig jaar in februari was ik bevrijd. Ik hoopte dat er een echte schoonmaak zou komen , maar vergeet »t. Alles is bij het oude gebleven. Moet ik daar dan nog tussen sporten ? Nee. Ik langlauf niet om bekend te zijn , en geld interesseert me evenmin. Ik stapte op die ski's om mezelf te leren kennen. Intussen ben ik er wel achter wie Justin Wadsworth is.« Een atleet van een uitstervend soort.

TAIL :
Sport

