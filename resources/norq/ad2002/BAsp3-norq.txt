DOCUMENT : 3 of 254

PAPER : Algemeen Dagblad

DATE : February 9, 2002


BYLINE : VAN EEN ONZER VERSLAGGEVERS

SECTION : Sport ; Pg. 29

LENGTH : 431 words

DATELINE : Salt Lake City

BODY :

HEADLINE : IOC-preses Rogge : besluit schaatsers triest

IOC-voorzitter Jacques Rogge noemt het besluit van de Nederlandse schaatsers om niet naar de openingsceremonie van de Winterspelen te gaan «triest» en «onverstandig». «Ze zullen er later spijt van krijgen» , voorspelde de Belg.
De opening van de Winterspelen was afgelopen nacht. De schaatsers waren daarbij niet aanwezig omdat ze vonden dat ze te lang in de kou moesten staan. Daarom droeg snowboardster Nicolien Sauerbreij de Nederlandse vlag.
«Alle Amerikanen zijn bereid hun leven te geven als ze een keer de vlag mogen dragen» , zei Rogge. «De Nederlanders maken een fundamentele fout. Meelopen bij de openings- en sluitingsceremonies en slapen in het atletendorp zorgen voor speciale gevoelens. Olympische Spelen zijn heel wat anders dan een wereldkampioenschap.» Rogge sliep zelf gisteravond voor het eerst in het Olympische dorp. De Belg had bij zijn aantreden als IOC-voorzitter in juli aangekondigd tussen de atleten te willen slapen en hij hield woord. «Een mooiere plek om te verblijven , bestaat niet» , zei Rogge. «Ik heb niets te klagen over mijn kamer.» Rogge verblijft voor de negende keer in een Olympisch dorp ( drie keer als atleet en vijf keer als chef de mission van de Belgische ploeg ) .
Op pagina 31
Geesink legt schuld niet bij atleten
Geesink legt schuld niet bij atleten
Vervolg van pagina 29
Vlaggendragers
Zelfs binnen het IOC is enige onrust ontstaan over de minimale rol van de Nederlandse delegatie bij de openingsceremonie. Anton Geesink had er naar eigen zeggen ongeveer een halve dag voor nodig om de leden tekst en uitleg te verschaffen. Hij nam het daarbij op voor de atleten. «Er zijn vooraf met hen geen duidelijke afspraken gemaakt» , aldus het Nederlandse IOC-lid.
«Slechte kinderen worden niet geboren» , zegt Geesink. «Bij de overdracht van de Olympische ploeg aan de chef de mission hadden hierover duidelijke afspraken moeten worden gemaakt. Ik ben ervan overtuigd dat deze jongens en meisjes , want dat zijn ze voor mij , dan best bereid waren geweest mee te lopen.»
Geesink vindt dat tegenover de privileges die NOC * NSF de sporters biedt plichten zouden moeten staan. «Het punt van de openingsceremonie kan in een goed gesprek worden geregeld. Nu kwam het te laat aan de orde. Toen hadden ze geen zin meer. Ja , wij liepen vroeger graag mee , maar dat waren andere tijden.»
Bezorgd is de Olympisch judokampioen over het imago van de atleten. «Het publiek kijkt niet naar de achtergronden van zo'n besluit , maar veroordeelt onmiddellijk de sporters. Ik geloof echter in de oprechtheid van de atleet.»

TAIL :
Sport

