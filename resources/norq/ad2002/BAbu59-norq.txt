DOCUMENT : 59 of 94

PAPER : Algemeen Dagblad

DATE : February 6, 2002


BYLINE : DOOR ONZE CORRESPONDENT JOOP MEIJERS

SECTION : Buitenland ; Pg. 7

LENGTH : 878 words

DATELINE : Jeruzalem

BODY :

HEADLINE : Israelische soldaten komen in gewetensnood

Steeds meer Israelische reservisten weigeren dienst te doen op de Westelijke Jordaanoever en in de Gazastrook.
Zij zijn er van overtuigd daar te worden ingezet om de Palestijnen te onderdrukken.
De protestebeweging van Israelische reservisten die weigeren nog langer te dienen in de Palestijnse gebieden , breidt zich uit als een olievlek. Inmiddels hebben meer dan 170 reserve-officieren en militairen van elite-eenheden zich bij het protest aangesloten.
Nog geen twee weken geleden tekenden 50 reserve-officieren een advertentie waarin zij reservisten opriepen geen militaire dienst meer te doen op de Westelijke Jordaanoever of in de Gazastrook. Hun voornaamste bezwaar is dat het leger de Palestijnse bevolking onderdrukt en zich laat gebruiken als een instrument voor een immorele politiek.
Regering en leger zijn als de dood dat het protest de omvang aanneemt van de protestbeweging die na 1982 leidde tot de Israelische terugtocht uit Libanon. Ook toen namen reserve-officieren , die in Libanon hadden gevochten , het initiatief tot het protest dat was gericht tegen het oorlogsavontuur van de toenmalige minister van defensie , nu premier , Sharon.
Om het tij te keren heeft het leger besloten de initiatiefnemers van het protest , twee hoge officieren van een parachutisten- en pantsereenheid , op non-actief te stellen en later , als straf , over te plaatsen naar een «tweederangseenheid». Aan het protest deelnemende reservisten die geen officier zijn , zullen in hun eigen eenheid worden berecht wegens het weigeren van een dienstbevel.
De opperbevelhebber van het leger , generaal Shaul Mofaz , suggereert dat een politieke partij of beweging achter het verzet zit. «Als dat het geval zou zijn , is er sprake van muiterij» , zegt hij. De dienstweigeraars zeggen dat Mofaz' beweringen iedere grond missen. Zij wijzen er op dat de protesterende reservisten een grote verscheidenheid aan politieke en ideologische denkbeelden vertegenwoordigen.
Omdat de dienstplicht een van de laatste heilige huisjes is , leidt de oproep van de reserve-officieren tot stormachtige debatten. Hun internetpagina ( www.seruv.org ) wordt overstelpt met reacties , van uitermate positief tot fanatiek afwijzend , inclusief vloeken en verwensingen.
Met uitzondering van de Arabische fracties zijn alle politieke partijen , van links tot rechts , principieel tegen het weigeren van dienst.
Jossi Sarid , leider van Meretz , de grootste oppositiepartij : «Israel is een democratisch land met een democratisch gekozen regering waar het leger naar te luisteren heeft. Wie het niet eens is met de politiek heeft het recht om op democratische manier te protesteren , te demonstreren en te proberen de politiek te veranderen. Soldaten die menen dat zij onwettige bevelen krijgen , hebben het recht , en de plicht , dergelijke bevelen naast zich neer te leggen , maar dat geldt niet voor het dienen als zodanig.»
Ook Ami Ayalon , het vorige hoofd van de Shabak ( Geheime Dienst ) mengde zich in de strijd. Hij wijst de vorm van het protest af , maar zegt tegelijkertijd alle begrip te hebben voor de beweegredenen van de reservisten. «Zij vragen zich terecht af of het nodig was dat zoveel Palestijnse kinderen door onze soldaten zijn doodgeschoten» , zegt hij. «Was er geen andere oplossing ? En is het echt nodig dat Palestijnse vrouwen die op het punt staan te bevallen , bij wegversperringen worden teruggestuurd omdat ze geen vergunning hebben om verder te rijden ? »
De initiatiefnemers van het protest zijn twee jonge Israeliers die inzagen dat individuele actie onmogelijk was. David Sonschein ( 28 ) , in het dagelijks leven software-ontwikkelaar , en Janiv Itzkovitz ( 26 ) , universitair assistent , dienden in de Gazastrook , waar het leger een paar duizend kolonisten moet beschermen tegen bijna een miljoen Palestijnen die de bevrijding van de Gazastrook tot hun hoofddoel hebben gemaakt.
In Israel wordt iedere man tussen de 21 en 48 jaarlijks opgeroepen voor een maand reservedienst. Sonschein : «Het is onmogelijk om in de Gazastrook te dienen zonder je menselijkheid te verliezen. Je krijgt de opdracht om huizen waarin mensen wonen met de grond gelijk te maken , of te schieten op mensen zonder dat vaststaat of zij een gevaar vormen. Als ik daar nog langer moest dienen , zou ik gek worden en niet meer toerekeningsvatbaar zijn.»
Advocaat Shamai Leibowitz , een van de reservisten , meent dat het weigeren van illegale bevelen niet voldoende is. «Het dienen in de Palestijnse gebieden is in zijn geheel onwettig. Het gaat al lang niet meer om de verdediging van Israelische burgers , maar om het onderdrukken van de Palestijnen die strijden voor vrijheid en onafhankelijkheid» , zegt hij.
«De Israelische bezetting leidt onvermijdelijk tot de meest immorele acties tegen de Palestijnse burgers zoals het beperken van de bewegingsvrijheid , het ontzeggen van medische verzorging , de vernietiging van huizen , het doden van onschuldige mannen , vrouwen en kinderen. Het leger voert geen defensieve strijd , maar een oorlog voor het behoud van de joodse nederzettingen. Wie blijft dienen loopt het risico zich schuldig te maken aan oorlogsmisdaden.»

TAIL :
Krijgsmacht ; Binnenlandse politiek ; Binnenlandse politieke onrust ; Politiek en Staat ; Vrede en Veiligheid ; Defensie

