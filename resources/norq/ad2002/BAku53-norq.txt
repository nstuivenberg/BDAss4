DOCUMENT : 53 of 59

PAPER : Algemeen Dagblad

DATE : February 4, 2002


BYLINE : VAN EEN ONZER VERSLAGGEVERS

SECTION : Cultuur & Media ; Pg. 25

LENGTH : 555 words

DATELINE : Utrecht

BODY :

HEADLINE : Hazes met Vlaams accent

De schouwburg en de jukebox : een onwaarschijnlijk koppel. Zaterdag werden de twee echter met elkaar verbonden toen de Stadsschouwburg in Utrecht werd omgetoverd tot een levende Wurlitzer. De Vlamingen Lucas van den Eynde , Tine Embrechts en Nele Bauwens gaven de Nederlandse premiere van Jukebox 2000 : een voorstelling vol Nederlandstalige nummers die door het publiek zelf waren geselecteerd.
Van Anneke Gronlohs Brandend zand tot de melige reggaehit Wasmachien van Trafassie. De bezoeker kon kiezen uit 100 liedjes die alle genres vertegenwoordigden. Via internet en telefoon kon hij van tevoren zijn favoriete nummer doorgeven. Maar ook tijdens de voorstelling kon het publiek de set naar eigen hand zetten. Zo liepen de drie zangers/acteurs regelmatig over de tribunes , op zoek naar een willekeurig persoon die mocht kiezen uit het ruime aanbod.
De voorstellingen zijn een succes in Belgie. Reden genoeg dus om ook naar Nederland te komen. Er wordt niet simpelweg met oude vinylplaten meegezongen , maar met een tienkoppige band die het drietal muzikaal ondersteund. Dat ziet er niet alleen aantrekkelijker uit , maar geeft ook meer ruimte tot improvisatie. En dat is nodig bij zo'n interactieve voorstelling als Jukebox 2000. Want bijvoorbeeld De Postkoets van De Salvera's wordt vrijwel nooit aangevraagd in Belgie , maar bleek onder het Nederlandse publiek erg populair te zijn. Tijdens het nummer werd een show opgevoerd alsof ze elke avond het desbetreffende lied spelen , compleet met hoefgetrappel en Jingle Bells.
Improvisatie brengt het risico met zich mee dat de muziek niet altijd even goed wordt uitgevoerd , maar al snel bleek Jukebox 2000 een goed geoliede machine die geen steek liet vallen. De Belgen hadden er ook duidelijk plezier in. De nummers werden op humoristische wijze aan elkaar gepraat en het drietal stond flink te dansen op het podium. Van den Eynde , Embrechts en Bauwens zongen vol overtuiging «gouwe ouwe» als Dokter Bernhard van Bonnie St. Claire en Ron Brandsteder en Ik ben gelukkig zonder jou van Conny van den Bosch.
Het nuchtere Nederlandse publiek wist niet goed hoe ze moest reageren. Uit volle borst meezingen of in stilte genieten ? Daarnaast nodigden de krappe zitplaatsen op de steile tribune ook niet uit tot heftig meedansen. Het bleef bij meedeinen op de muziek en een refrein meezingen als Lucas de microfoon richting publiek hield.
Jukebox 2000 heeft respect voor de componisten en probeert daarom de nummers zo authentiek mogelijk te laten klinken. Zo zong Nele Bauwens Spiegelbeeld van Willeke Alberti zo overtuigend , dat het leek alsof ze het zelf had geschreven. Maar de echte smartlappen die tijdens de voorstelling werden gespeeld , kwamen niet zo goed uit de verf. Het oer-Hollandse Een beetje verliefd van Andre Hazes werd niet op z'n Amsterdams gezongen , maar met een Vlaams accent. Daardoor verloor het een flink deel van z'n charme.
Dat het publiek had genoten van de voorstelling bleek toen de toegift Breng eens een zonnetje van August de Laat was afgelopen , en een deel van het publiek richting bar vertrok. Luidkeels werden enkele krakers gezongen die eerder die avond door Jukebox 2000 ten gehore waren gebracht. Op 10 februari geeft de groep een voorstelling in de Rotterdamse Schouwburg.

TAIL :
Popmuziek ; Kunst en Cultuur ; Kunst ; Muziek

