DOCUMENT : 124 of 158

PAPER : Algemeen Dagblad

DATE : February 4, 2002


BYLINE : DOOR JOB VAN DE SANDE

SECTION : Binnenland ; Pg. 2

LENGTH : 726 words

DATELINE : Amsterdam

BODY :

HEADLINE : Kus geeft monarchie vaart

De hartstochtelijke kus van Willem-Alexander en Maxima op het balkon van het Paleis op de Dam was meer dan de bezegeling van hun oprechte liefde voor elkaar.
De kus bekrachtigde de nieuwe koninklijke status van Maxima , de kus bevestigde haar verbintenis met een land en een volk dat haar massaal in het hart heeft gesloten en , niet in de laatste plaats , de kus symboliseerde het begin van een nieuwe generatie Oranjes die vorm moet geven aan een nieuw , modern koningschap.
Miljoenen mensen wilden zaterdag getuige zijn van het huwelijk. In Amsterdam stonden tienduizenden op de Dam en langs de route. Hun instemming drong door tot in de Nieuwe Kerk. En na de kus bevestigden zij op hun beurt de verbintenis. Minutenlang werden prins Willem-Alexander en prinses Maxima uitbundigd toegejuicht door de oranje menigte voor het paleis.
De kus verbeeldde ook het voortbestaan van een instituut. Het huwelijk belooft de voorzetting van de Oranjedynastie. Daarmee verstevigt Maxima ook de positie die haar schoonfamilie inneemt in Nederland. Zelf had ze de afgelopen maanden al talloze harten voor het koningshuis gewonnen. Het sprookjeshuwelijk zaterdag in Amsterdam versterkte die band nog maar eens. Maxima trouwde een beetje met ons allemaal.
Vertederend was daarom het zichtbare geluk van Willem-Alexander. Als geen ander kent hij de betekenis van de huwelijksbelofte van zijn bruid. «Zij trouwt niet alleen met mij , maar met een heel land» , schreef hij aan predikant Carel ter Linden. «Vanaf mijn vroegste herinneringen weet ik hoeveel het koningschap vraagt. Ja , dat het een offer is , een bijna onmenselijk offer , dat ik mijn toekomstige vrouw vraag te brengen.»
Daarmee raakte de kroonprins de essentie van de monarchie. De leden van het koningshuis hebben een uiterst beperkte bewegingsvrijheid ondanks de weelde waarin zij leven. De niet geringe bijdrage van Maxima aan het voortbestaan van de monarchie , betekent tegelijkertijd dat zij zichzelf letterlijk verankert in een land dat niet het land van haar vader is.
Ontroerend waren daarom ook de tranen van de bruid bij de melancholische muziek van het prachtige Adios Nonino. De tango van Astor Piazzolla gaat over afscheid. Afscheid van een leven en afscheid van een land. En de breekbare klanken van de bandoneon maakten de afwezigheid van haar ouders in de Nieuwe Kerk even bijna tastbaar.
Niet voor niets dat burgemeester Job Cohen en predikant Carel ter Linden tijdens de huwelijksplechtigheden vooral stilstonden bij de beslissing van Maxima om Willem-Alexander te volgen naar een koud en nat landje waar ze bovendien moet wonen in een glazen huis.
Ter Linden verwees naar het Bijbelse verhaal van Ruth die haar schoonmoeder volgt naar een nieuw land : «Aangrijpender kan het niet. Want wat weet Ruth helemaal van dit volk en van de God van dit volk , om zich daar met heel haar wezen aan te durven toevertrouwen.» Cohen sprak vooral een wens uit : «Wij hopen dat u net zoveel van dit soms lastige maar ook zo lieflijke lapje grond gaat houden als van de kroonprins van dit land.»
De trouwdag van de kroonprins was vooral de dag van zijn bruid. Het publiek op straat , de televisieregisseur en de gasten in de Beurs van Berlage en de Nieuwe Kerk , allemaal concentreerden zij zich vooral op de lach en de tranen van de nieuwe prinses. Was het ook opluchting dat Maxima toch doorzette ondanks de gedwongen afwezigheid van haar vader ? Haar tranen toonden zaterdag de keerzijde van het politieke compromis dat Jorge Zorreguieta wegens zijn rol in het regime-Videla de bruiloft niet zou bijwonen.
De kerkelijke inzegening beloofde ook iets. Hoewel Maxima had ingestemd met een hervormde dienst , drukte haar religieuze achtergrond een duidelijk stempel op de huwelijksvoltrekking. Niet alleen de prominente rol van huisvriend Rafael Braun - de priester zat tijdens de dienst op het liturgische podium - ook het Ave Maria van Schubert was onmiskenbaar rooms-katholiek. De druk om zich geheel te schikken naar de Oranjetraditie heeft Maxima op dit punt tenminste weerstaan.
Ambtenaar van de burgerlijke stand Cohen toont het bruidspaar het speciaal vervaardigde trouwboekje. Er staan gedichten in van de winnaars van de Herman Gorterprijs , die de gemeente Amsterdam uitreikt.

TAIL :
FOTO AP
Koningshuizen ; Recht ; Politiek en Staat ; Staatsrecht ; Staatsvormen

