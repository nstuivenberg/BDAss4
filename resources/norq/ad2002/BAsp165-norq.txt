DOCUMENT : 165 of 254

PAPER : Algemeen Dagblad

DATE : February 5, 2002


BYLINE : VAN ONZE VERSLAGGEVER

SECTION : Sport ; Pg. 17

LENGTH : 230 words

DATELINE : Salt Lake City

BODY :

HEADLINE : Rogge spreekt over omkoopschandaal IOC

Jacques Rogge , de nieuwe voorzitter van het IOC , heeft harde maatregelen aangekondigd tegen leden van zijn organisatie die zich niet aan de regels houden. Dat zorgde tijdens de eerste vergaderdag van het IOC-congres in Salt Lake City voor protesten van een aantal , vooral oudere bestuurders. Zij vinden de regels te streng. «We hebben blijkbaar weinig vertrouwen in onszelf» , zei de boze Nieuw-Zeelander Tay Wilson.
Rogge maakte gisteren echter duidelijk dat er niet met hem te sollen valt. Voor het eerst in zijn hoedanigheid als voorzitter opende hij gisteren het congres. «Het was hier in Salt Lake dat we voor het eerst hoorden van een diepe crisis die het IOC bijna heeft vernietigd» , sprak de Belg. «Het gaat niet om Salt Lake , het kon overal gebeuren. Verkeerde structuren en menselijke zwakheden aan beide zijden waren de oorzaak van het kwaad.»
Het omkoopschandaal rond de Olympische toewijzing van Salt Lake kostte tien IOC-leden de kop. Zij ontvingen geld of diensten in ruil voor hun stem. Ingewijden vonden dat meer bestuurders hadden moeten worden geroyeerd. Het 113de IOC-congres wordt gevolgd door 111 leden. Tot de 10 afwezigen behoort prins Willem-Alexander , die vanwege zijn huwelijksreis met Maxima heeft afgezegd.

TAIL :
Internationale organisaties ; Sport ; Fraude en corruptie ; Recht ; Criminaliteit ; Delicten ; Politiek en Staat ; Volkenrecht

