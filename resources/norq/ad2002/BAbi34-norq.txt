DOCUMENT : 34 of 158

PAPER : Algemeen Dagblad

DATE : February 8, 2002


BYLINE : DOOR MILJA DE ZWART

SECTION : Binnenland ; Pg. 2

LENGTH : 402 words

DATELINE : Den Haag

BODY :

HEADLINE : Te Veldhuis : PvdA niet erg sociaal

«Ik ben niet boos , ook niet rancuneus» , zegt Te Veldhuis. De VVD'er zag het voorzitterschap van de bouwfraude-enquete aan zijn neus voorbijgaan. «Het is wel jammer. Alle 150 kamerleden azen op zo'n baan , maar een kan het maar worden. Ik snap het niet. Ik heb begrepen dat er in 1999 is afgesproken dat de VVD aan de beurt was om de eerstvolgende enquete te leiden. Of de PvdA ontkent nu dat er zo'n gentlemen's agreement was , of ze komt het niet na.»
U krijgt toch uw verdiende loon ? De VVD-fractie was als enige tegen een enquete.
«Dat is geen correct beeld. Wij vinden dat je voorzichtig moet omgaan met een ingrijpend middel als een parlementaire enquete. Bij een enquete kun je getuigen dagvaarden , onder ede horen en , anders dan bij de rechtbank , met de camera's er bovenop. Daarom wilden wij eerst een vooronderzoek , om in beeld te krijgen of we ook met een gewoon parlementair onderzoek konden volstaan. Op basis van dat vooronderzoek heeft de fractie unaniem gezegd dat het nodig is een enquete in te stellen om de waarheid boven water te krijgen.»
Uw fractie schoof Jan Dirk Blaauw naar voren. Maar toen hij voor zijn beurt sprak , was de kans toch verkeken voor de VVD ?
«Als dat de reden was om te zeggen dat de beurt is vergaan voor de VVD , dan is dat zeer gezocht.»
De keus viel op Marijke Vos ( GroenLinks ) omwille van de continuiteit. Dat is toch een goed argument ?
«Ik begrijp dat GroenLinks dat zegt. Maar ik vind dat uit de mond van PvdA en D66 ongeloofwaardig klinken. Gratuit. Want de PvdA haalt wel Adri Duivesteijn weg uit de commissie en ook Jan van Walsem van D66 keert niet terug. Dus hoezo continuiteit ? »
Worden er politieke spelletjes gespeeld nu de verkiezingen naderen ?
«Ik ga niet met modder gooien. Ik vraag me wel af wat de verborgen agenda is van de PvdA. Zeker van coalitiepartners moet je kunnen verwachten dat ze netjes met elkaar omgaan en onnodige beschadigingen voorkomen. Ik ben ook niet altijd aardig , maar wel recht door zee en voorspelbaar. Dit was niet te voorspellen. Ik had liever gehad dat ze eerlijk hadden gezegd dat ze die oude afspraak niet wilden nakomen. Dit is niet erg sociaal , en dat voor een partij die dat wel pretendeert te zijn.»

TAIL :
Te Veldhuis
Bouwnijverheid ; Politieke partijen ; Parlement ; Recht ; Politiek en Staat ; Staatsrecht ; Gemeenten ; Binnenlandse Politiek ; Lokale Politiek ; Economie ; Bedrijfstakken

