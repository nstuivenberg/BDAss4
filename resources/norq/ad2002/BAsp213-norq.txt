DOCUMENT : 213 of 254

PAPER : Algemeen Dagblad

DATE : February 4, 2002


BYLINE : VAN EEN ONZER VERSLAGGEEFSTERS

SECTION : Sport ; Pg. 22

LENGTH : 303 words

DATELINE : Sittard

BODY :

HEADLINE : Grote zorgen voor Sittardia ; HANDBAL

Nooit eerder was Fiqas/Aalsmeer zo superieur in het huis van Sittardia , de aartsrivaal van het laatste decennium. Met groot machtsvertoon won de kampioen van de nummer twee van vorig jaar. Sittardia werd vernederd : 21-35.
Aan alle kanten stormden de razendsnelle Aalsmeerders over het veld. Hun favoriete spelletje , de break-out , kon naar hartelust worden geperfectioneerd , alsof het een doordeweekse training betrof. En dan te bedenken dat drie bepalende spelers er niet bij waren. Rink , Holscher en Hoogewoud zitten op de blessurebank. Het maakte weinig uit voor Aalsmeer dat nu samen met V en L de koppositie deelt. Keeper Jeffrey Groeneveld stond met een brede lach op doel nadat hij voor de tweede keer met een verre uitgooi rechtstreeks de bal in het Sittardia-doel gooide.
Lachen deden de Limburgers niet. De zorgen van Sittardia zijn groot , zowel op sportief als financieel vlak. De kampioenspoule is zo goed als onbereikbaar , gezien het resterende programma van de recordkampioen : Quintus , Volendam , V en L en Bevo. Drie ploegen strijden nog om een plaats bij de bovenste vijf. Alleen V en L is al zeker van de kampioensgroep , maar wil de reguliere competitie als eerste eindigen.
Ook heeft coach Gino Smits te maken met een spelersgroep die niet de volste motivatie zal kunnen opbrengen. Sponsor Primaz blijkt namelijk al voor dit seizoen te zijn afgehaakt. Desondanks speelde Sittardia met de bedrijfsnaam op de shirts. Tot zaterdag. Toen vertoonden de shirts een zwarte balk op de borst. Sittardia kampt met een financieel gat. Dat was ook vorig seizoen het geval. Toen sluipte de onrust in de spelersgroep die toch nog de beker won en de finale om het landskampioenschap bereikte. Het resulteerde wel in een leegloop in de zomer. De gevolgen merkt de traditieclub nu.

TAIL :
Handbal ; Sport

