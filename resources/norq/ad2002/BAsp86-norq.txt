DOCUMENT : 86 of 254

PAPER : Algemeen Dagblad

DATE : February 8, 2002


BYLINE : DOOR CHRISTIAAN RUESINK

SECTION : Sport ; Pg. 21

LENGTH : 701 words

DATELINE : Amsterdam

BODY :

HEADLINE : Historische avond in de Arena ; Ajax 1 en 2 geplaatst voor halve finale Amstel Cup

- Hoe voorgekookt en gestuurd het bekertoernooi ook is , gelukkig bestaan er nog steeds van die dagen zoals gisteren waarop een jong , enthousiast elftal zorgt voor een verrassing. Ajax 2 schakelde in de Arena op speelse wijze de profs van Stormvogels/ Telstar uit ( 3-0 ) en schreef daarmee historie. Voor het eerst in de geschiedenis plaatste een tweede elftal zich bij de beste vier in de beker.
De heerlijke voetbalavond kreeg een uniek karakter toen Ajax 1 zich een paar uur later eveneens kwalificeerde voor de halve finale. De ploeg van trainer Ronald Koeman versloeg na een eenzijdige strijd , waarin invaller Nikos Machlas de hoofdrol opeiste , FC Groningen met 4-0.
De kans op een finale tussen Ajax 1 en 2 blijft aanwezig , want het tweede elftal ontmoet op 6 of 7 maart FC Utrecht. Terwijl het eerste elftal PSV treft. Beide duels zijn in de Arena. Koeman was tevreden met de loting. «Ik wil de finale halen. Het liefst had ik tegen Ajax 2 gespeeld , dan hadden we er een mooie wedstrijd van kunnen maken met als einduitslag 6-5. Voor ons.»
In de Arena heerste gisteren voor het eerst in jaren een avond lang sfeer. Vanaf het begin , om 18 uur , zat het stadion met circa 30.000 toeschouwers goed vol. Langzaam zwol de massa aan , alsof ze voelden dat ze getuige zouden zijn van een historische gebeurtenis. Ze genoten van het enthousiasme van de jonge helden die na Volendam , Haarlem , De Graafschap en FC Twente opnieuw een profclub versloegen.
Het was hartverwarmend hoe de tieners na hun triomf langs de volle tribunes dartelden ; gretig het applaus inhalerend. En nog een keer. Ze kregen er maar geen genoeg van. Het was de ontlading die volgde na een feest van 90 minuten. «Het gaf me een warm gevoel» , zei trainer Jan Olde Riekerink. «We wilden winnen en het publiek vermaken. Deze jongens hebben laten zien dat ze heel goed kunnen voetballen. De toeschouwers waardeerden dat met een groot applaus.»
Ze hadden het verdiend. Voor sommigen van hen zal het wellicht de mooiste voetbalavond uit hun leven zijn geweest. Niet voor iedereen is immers het eerste elftal weggelegd. Wat zal er bijvoorbeeld gebeuren met Jason Culina ? De Australier , die gisteren als linksbuiten opviel met fraaie individuele acties en zijn ploeg op 1-0 zette , was al bijna vertrokken. Bij satellietclub Germinal Beerschot kon hij als huurling geen plaats afdwingen. Van ellende keerde hij maar weer terug naar Ajax. Zonder enige hoop op een glansrijke toekomst. Hij is al 21 jaar , dan moet je bij Ajax al in het eerste elftal staan. Of er dicht tegenaan zitten. Maar Culina stond zelfs in het tweede elftal niet altijd in de basis. In de vorige bekerronde , in het duel met FC Twente , was hij er ineens. Met een schitterende treffer schoot hij toen zijn team naar de verlenging. Gisteren was de Australier opnieuw waardevol , al is het nog steeds de vraag of hij volgend seizoen nog bij Ajax speelt.
Voor Fronio Walker is er wel zekerheid. En terecht. De Braziliaanse aanvoerder speelde als centrale verdediger als een vorst. Het lijkt een kwestie van tijd dat hij zijn opwachting zal maken in het eerste elftal. Zoals ook invaller Wesley Sneijder in positieve zin opviel. Nog maar 17 jaar oud is de A-junior een speler om te koesteren. Ach , gisteren speelde eigenlijk iedereen goed. En vooral gedisciplineerd.
Daar kon Andy van der Meyde later een voorbeeld aan nemen. Hij ging in het duel tussen Ajax 1 en FC Groningen te ver toen hij een slaande beweging maakte naar Paul Matthijs. De overtreding ontging scheidsrechter Wegereef , vooral omdat hij zijn aandacht had bij de Ajax-aanval waaruit Wamberto 2-0 maakte. Het was de tweede keer dat Wegereef - de enige Nederlandse scheidsrechter op het WK - niet bij de les was. Tien minuten eerder schonk hij Groningen een strafschop nadat hij als enige een handsbal van De Cler had geconstateerd , terwijl het toch echt Boussaboun was die de bal met de hand beroerde. Dat Boussaboun vervolgens op de lat schoot , zagen de Ajacieden als gerechtigheid.
Niemand mocht op deze historische avond het Amsterdamse feest bederven.
Jose Valencia juicht. Ajax heeft de halve finale van het toernooi om de Amstel Cup bereikt.

TAIL :
FOTO PIM RAS
Voetbal ; Sport

