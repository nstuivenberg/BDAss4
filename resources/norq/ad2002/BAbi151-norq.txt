DOCUMENT : 151 of 158

PAPER : Algemeen Dagblad

DATE : February 4, 2002


SECTION : Binnenland ; Pg. 7

LENGTH : 554 words

BODY :

HEADLINE : Reacties op straat

Bastiaan en Jan-Jaap Stapel ( stappende broers ): «We waren op stap en zouden rond een uurtje of twee ons mandje ingaan. Om dan vanmiddag te gourmetten bij de tv. Maar op de een of andere manier zijn we gebleven. Waarom weten we eigenlijk zelf ook niet. Want je hebt er natuurlijk helemaal niks aan. Thuis voor de televisie zie je het beter. Maar dit gaat toch nergens over.»
Tim Smit ( verkoper van oranje hoeden en petten ): «Ik werk ook altijd met Koninginnedag en dan is het echt een gekkenhuis. Nu heb ik het vooral heel rustig. Ik ben bang dat ik met een flinke voorraad blijf zitten.»
Janette van der Meulen ( ambtenaar van de bestuursdienst gemeente Amsterdam ):
«Wat , steken ze een rookbom af ?! Oh , het geeft niet want het is oranje.»
Monica Gremona ( In Nederland wonende Argentijnse ): «Mijn moeder van 80 is speciaal overgekomen voor het huwelijk en we vonden het allebei heel mooi. Alleen was het jammer dat er maar zo weinig Argentijnen en Argentijnse vlaggen waren. Volgens mij heeft dat niet met het verleden van Maxima's vader te maken. Natuurlijk is het niet goed wat Argentijnse junta heeft gedaan. Maar voor ons is dat wel het verleden. Vergeven doen we het de militairen nooit , maar het ligt achter ons.» 
Joop Louwerse ( 's morgens vroeg ): «Eerst de koets zien en dan sterven.»
Arnoud van de Weerd en Cindy Lammers ( bij de Beurs van Berlage ): «We waren hier al om vijf uur om zo'n Unox-slaapzak te scoren. Die werden uitgedeeld onder de mensen die er als eersten waren. Zoals je ziet hebben we er allebei een. Mooi he ? »
Jose Waardijk ( bij de Nieuwe Kerk ): «Dit is een heel speciale dag voor mij. Sinds 13 jaar woon ik in Londen , maar ik ben voor het huwelijk overgekomen. Ik houd nog steeds van typisch Nederlandse gewoonten , ben ook gek op Koninginnedag. Mijn man is achtergebleven , hij moet op onze drie kinderen passen.»
Roy Kouwenberg ( bij de Nieuwe Kerk ): «Mijn vriendin wilde hier graag naartoe en ik moest eigenlijk mee. We zijn sinds gisteravond in Amsterdam en hebben een heel leuke avond gehad. Maar het huwelijk zelf vind ik niet zo bijzonder. Zij heeft het gelukkig erg naar haar zin.»
Wouter van Hulten ( bekijkt na de balkonscene zijn digitaal genomen foto's ): «Ze zijn wel aardig gelukt , geloof ik. Omdat ik ook foto's van Willem-Alexander en Maxima heb gemaakt tijdens een feest in de Heineken-brouwerij , vond ik dat ik ze vandaag ook moest hebben. Het is de enige reden dat ik hier sta. Ik kom uit Amsterdam , vanochtend heb ik gewoon televisie gekeken.»
Jurgen Nagelkerke ( in Argentijns voetbalshirt op de Dam ): «We moeten de dag toch een Argentijns sfeertje meegeven , de ouders van Maxima zijn er ook al niet. Het lijkt me sowieso aardig als we in Nederland eens wat bruisender gaan leven. En als personeelslid van de KLM wil ik onze directie oproepen de vluchten op Buenos Aires weer in te voeren. Als Maxima haar ouders wil opzoeken , moet ze toch met de Koninklijke Luchtvaart Maatschappij kunnen vliegen.»
Jelle Kuiper ( hoofdcommissaris van de Amsterdamse politie ): «Het was een geweldige dag. Het merendeel van de aanhoudingen was voor kleine dingen en dat stelt op een dag als deze eigenlijk niets voor. Het was een mooi plaatje. Amsterdam was vandaag echt de hoofdstad.»

TAIL :
Koningshuizen ; Recht ; Politiek en Staat ; Staatsrecht ; Staatsvormen

