DOCUMENT : 73 of 119

PAPER : Algemeen Dagblad

DATE : February 6, 2002


BYLINE : VAN EEN ONZER VERSLAGGEEFSTERS

SECTION : Economie ; Pg. 24

LENGTH : 317 words

DATELINE : New York

BODY :

HEADLINE : Telecom krijgt harde klappen

De Amerikaanse beurshandel wordt nog steeds geteisterd door Enron-itis en de aandelen van Tyco en WorldCom bleven gisteren dalen. Maar na de grote daling van de beurskoersen afgelopen maandag kwamen er ook koopjesjagers om de hoek kijken. Daardoor bleef het verlies van de toonaangevende Dow Jones-index beperkt tot 0,02 procent.
De Nasdaq Composite verloor daarentegen wel fors. De daling werd geleid door telecomaandelen die ervoor zorgen dat de technologie-index bijna 1 procent lager eindigde op 1838 punten.
Grote verliezer was Ciena die met een winstwaarschuwing voor het eerste kwartaal van dit jaar kwam. Het kabel- en telecombedrijf verwacht een verlies van 19 tot 22 dollarcent per aandeel , terwijl analisten hadden gerekend op een verlies van 11 cent. De koers van het aandeel Ciena daalde meer dan 11 procent en kwam op $9 terecht.
«Er heerst een paniekerig gevoel dat de telecomzwakte zich verspreidt over de brede techsector» , verklaarde een analist tegenover CNN. Nextel Communications , Amerika's op vier na grootste mobiele aanbieder en branchegenoot WorldCom verloren veel koerspunten vanwege liquiditeits- en schuldenproblemen. Bij Nextel ging er maar liefst ruim 25 procent af en WorldCom verloor 14 procent. Andere telecomverliezers waren Juniper Networks , leverancier van netwerk-apparatuur ( -3 procent ) en JDS Uniphase , de grootste ter wereld op het gebied van onderdelen voor glasvezelnetten ( -7 procent ) .
General Electric was een van de weinige lichtpuntjes op de effectenbeurs van New York. Het concern stelde zijn aandeelhouders gerust door te melden dat de winst uitkomt volgens eerdere voorspellingen. Het aandeel won daardoor bijna 3,5 procent en was daarmee de grootste stijger van de Dow-Jonesindex. In het kielzog van General Electric deden ook andere blue chips goede zaken. American Express , Coca Cola en McDonalds wonnen elk enkele procenten.

