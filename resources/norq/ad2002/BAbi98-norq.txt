DOCUMENT : 98 of 158

PAPER : Algemeen Dagblad

DATE : February 5, 2002


BYLINE : VAN EEN ONZER VERSLAGGEVERS

SECTION : Binnenland ; Pg. 3

LENGTH : 335 words

DATELINE : Rijswijk

BODY :

HEADLINE : Politie vertrouwt «blind» op DNA

De politie heeft zulke hoge verwachtingen van DNA-onderzoek , dat ze dit bij het oplossen van een misdrijf nu al belangrijker vindt dan een bekentenis of een getuigenverklaring. Experts waarschuwen al geruime tijd voor zo'n «blind vertrouwen» , omdat dat het risico van justitiele dwalingen sterk vergroot.
Het vertrouwen in DNA-onderzoek bij politie en justitie werd gemeten tijdens een onderzoek , dat werd verricht in opdracht van het Nederlands Forensisch Instituut ( NFI ) onder 178 rechercheurs , officieren van justitie en rechters-commissarissen.
Het onderzoek werd verricht nadat vorig jaar november de drempel voor het toepassen van DNA-onderzoek sterk werd verlaagd. DNA-materiaal kan sindsdien worden afgenomen op verdenking van een misdrijf waarop ten minste vier jaar gevangenisstraf staat. Dat was acht jaar.
De Leidse hoogleraar Th. de Roos waarschuwde al dat DNA-onderzoek justitiele dwalingen in de hand werkt. Een voorbeeld daarvan deed zich onlangs voor in een Tilburgse moordzaak. Daarbij was de vermeende dader geidentificeerd aan de hand van DNA-onderzoek. Hoewel de man heftig ontkende , maakte justitie bekend dat de zaak was opgelost. Kort daarop meldde de werkelijke dader zich bij de politie. Het gevonden DNA-materiaal bleek «per ongeluk» voor sluitend bewijs te zijn aangezien.
Forensische experts waarschuwen dat onderzoek naar DNA-materiaal tal van risico's met zich meedraagt. Zo laat het zich gemakkelijk lenen voor het vervalsen van sporen , door bijvoorbeeld haren van iemand anders op de plaats van een misdrijf achter te laten. Ook zou te weinig rekening worden gehouden met het feit dat DNA door vervuiling of «besmetting» op een verdachte plek terecht kan komen.
Volgens de opdrachtgever van het onderzoek , H. Jansen , zou het NFI vooral de technische de recherche moeten bijscholen.

TAIL :
Strafrecht ; Politie ; Justitie ; Biotechnologie en genetica ; Wetenschap en Techniek ; Exacte Wetenschappen ; Biologie ; Recht ; Politiek en Staat ; Openbaar Bestuur

