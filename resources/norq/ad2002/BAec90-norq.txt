DOCUMENT : 90 of 119

PAPER : Algemeen Dagblad

DATE : February 5, 2002


SOURCE : ANP

BYLINE : ANP

SECTION : Economie ; Pg. 23

LENGTH : 295 words

DATELINE : New York

BODY :

HEADLINE : Tyco verzweeg overnames van 8 miljard dollar

Het Amerikaanse conglomeraat Tyco International heeft de afgelopen drie boekjaren ruim zevenhonderd bedrijven overgenomen voor in totaal $8 miljard zonder daarover mededelingen te doen. Het concern heeft dat laten weten aan de aandeelhouders naar aanleiding van twijfels over zijn boekhouding , zo heeft zakenkrant The Wall Street Journal gisteren gemeld.
Het nieuws kan leiden tot een verdere ondermijning van het vertrouwen in de financiele verslaggeving van het Amerikaanse bedrijfsleven. Dat had door het bankroet van energieconcern Enron toch al een flinke deuk gekregen. Maar volgens Tyco is er weinig aan de hand.
Financieel topman Mark Swartz verklaarde tegenover The Wall Street Journal dat geen details over de overnames openbaar hoefden te worden gemaakt omdat de waarde ervan ( gemiddeld ruim $11 miljoen per bedrijf ) in verhouding tot de omvang van het concern niet van wezenlijk belang was. «Onze financiele gegevens zouden geen dollar zijn veranderd als al die transacties waren meegedeeld.» Swartz wees erop dat in de financiele verslaggeving duidelijk is aangegeven welk bedrag netto is betaald voor alle overnames. Dat nettobedrag bestaat uit de aankoopprijs minus de kaspositie van de betrokken acquisities , zodat de aanschafprijs niet in de boeken te vinden is.
De beurskoers van Tyco is sinds het begin van dit jaar met 40 procent ingezakt doordat beleggers naar aanleiding van de Enron-affaire steeds meer moeite kregen met de gecompliceerde boekhouding van het concern. Tyco koopt al geruime tijd in hoog tempo bedrijven op. Daardoor is de omzet in vier jaar tijd meer dan vervijfvoudigd tot $36,4 miljard in het eind september afgelopen boekjaar ( ruim EURO 42 miljard ) .

TAIL :
Bedrijfsleven ; Industrie ; Economie ; Bedrijfstakken

