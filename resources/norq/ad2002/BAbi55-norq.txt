DOCUMENT : 55 of 158

PAPER : Algemeen Dagblad

DATE : February 7, 2002


BYLINE : DOOR FRED KRAMER

SECTION : Binnenland ; Pg. 3

LENGTH : 507 words

DATELINE : Middelburg

BODY :

HEADLINE : Burgemeester van Middelburg ten onrechte ontslagen

De voormalige burgemeester van Middelburg , L. Spar van der Hoek , is ten onrechte ontslagen. Dat heeft de bestuursrechter van Middelburg gisteren beslist in een geding dat Spar van der Hoek tegen het ministerie van Binnenlandse Zaken had aangespannen.
Middelburg heeft zich niet gehouden aan afspraken die Spar had met de commissaris van de koningin in Zeeland , W. van Gelder , over de hoogte van een afvloeiingsregeling. Bovendien heeft Spar recht op een beoordeling van een onafhankelijke commissie over zijn wachtgeld. Pas als aan deze voorwaarden is voldaan , is ontslag mogelijk , aldus de rechter. Daarmee heeft Middelburg behalve J. Schouwenaar een tweede burgemeester op de loonlijst staan.
Spar van der Hoek is verheugd. «Ik ben verrast door het klip en klare antwoord van de rechter. We hebben een slag gewonnen maar de strijd nog niet. Ik moet het eerst allemaal maar eens verwerken.» Het ministerie onthoudt zich voorlopig van commentaar.
De oud-burgemeester was vrijwel zijn gehele ambstperiode in Middelburg omstreden. Hij zou ambtenaren schofferen en ( seksueel ) intimideren , bemoeizuchtig zijn en er vrolijk op los declareren. Bovendien duurde het anderhalf jaar voordat Spar een woning in Middelburg betrok. Zelfs het bijgeschreven h-tje in de naam Spar ( de burgemeester veranderde die naam in Spahr ) leidde tot onrust in de gemeenteraad. Onderzoek op onderzoek volgde , maar de burgemeester bleef aanvankelijk redelijk overeind.
Uiteindelijk concludeerden vier wethouders van Middelburg in een brief die uitlekte dat de burgemeester zich «te veel vrijheden permitteert en zich ongevraagd bemoeit met de inhoud van het beleid». Ook werd Spar een slechte verhouding met andere Zeeuwse burgemeesters verweten. De gemeenteraad steunde de wethouders en eiste op 21 juni 2000 het vertrek van de burgemeester. Een jaar later drong de zaak door tot Den Haag en bood de minister van Binnenlandse Zaken Spar van der Hoek eervol ontslag aan.
Dat ontslag vocht hij direct aan. Inzet was de hoogte van het wachtgeld. Normaal gesproken keert het ministerie van Binnenlandse Zaken wachtgeld uit. Omdat de gemeenteraad Spar van der Hoek heeft weggestemd , draait Middelburg zelf voor de kosten op. Tot zijn pensioen ontvangt de oud-burgemeester ongeveer 600.000 euro. «Daar zal van onze kant geen cent bijkomen» , zegt loco-burgemeester P. Bruinooge. Hij ziet de uitspraak van de rechter als een zaak tussen het ministerie en de oud-burgemeester. «We waren ook niet op de hoogte van de afspraken tussen Van Gelder en Spar van der Hoek.»
Volgens R. Duk , advocaat van Spar van der Hoek , kan de kwestie nog een flink staartje krijgen. Over de hoogte van de afvloeiingsregeling wil hij alleen kwijt dat zijn client aanzienlijk meer geld zal vragen. Of het ministerie of de gemeente daarvoor opdraait , is onduidelijk. « Een andere optie is dat Middelburg tot aan het pensioen van mijn client met twee burgemeesters verder moet.»

TAIL :
Spar van der Hoek
Gemeentebestuur ; Recht ; Politiek en Staat ; Staatsrecht ; Gemeenten

