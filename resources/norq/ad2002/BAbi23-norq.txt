DOCUMENT : 23 of 158

PAPER : Algemeen Dagblad

DATE : February 9, 2002


SECTION : Binnenland ; Pg. 2

LENGTH : 494 words

BODY :

HEADLINE : Nederland geen inzage , Marokkanen geen uitkering

Is het stoppen van kinderbijslag voor kinderen in Marokko de methode om sociale fraude tegen te gaan ?
Zou het niet beter zijn om alle energie te steken in de omvangrijke sociale fraude in Nederland ?
Anja Kloeg-Gronefeld ( 33 ) , Spijkenisse , moeder van drie kinderen
Iedereen moet ontvangen waar hij recht op heeft , maar onrecht en onrechtmatigheden dienen bestreden te worden ! Controles zijn volkomen gerechtvaardigd en mogen in Marokko niet worden verhinderd. Maar raakt het inhouden van kinderbijslag wel diegene die frauderen met de sociale voorzieningen ?
Wanneer onze overheid in staat is zoveel tijd te steken in het bestrijden van mogelijke fraude van een kleine groep , waarvan het achterhalen van de onrechtmatigheden zo gecompliceerd is , moet het ook mogelijk zijn de sociale fraude in Nederland te controleren en er zorg voor te dragen dat terecht en onterecht juist worden beoordeeld.
Serdar Gultepe ( 18 ) , Oldenzaal , student Hogeschool Enschede
Ouders krijgen kinderbijslag omdat het grootbrengen van kinderen veel geld kost of zij nu in Nederland of in Marokko wonen. Economisch gezien is het zelfs gunstiger dat de kinderen in Marokko wonen. Minder kinderen betekent hier minder kosten in het onderwijs.
Er vinden in Nederland allerlei vormen van fraude plaats. Terwijl men daar niets aan doet , probeert men van de andere kant muggen te ziften. Ik snap niet waarom dit onderwerp weer boven water komt. Het komt op , het verdwijnt. Zou het ermee te maken hebben dat de regeringspartijen de hete adem van Leefbaar Nederland in hun nek voelen ?
Thanneke van de Wiel ( 44 ) , Culemborg , theatermaker
Als er een contract is overeengekomen en beide partijen plaatsen daar hun handtekening onder , dan moet het ook nagekomen worden. Zo niet , dan volgt er dus een strafmaatregel. Of de aanpak van kinderbijslag dan het beste middel is ? Dat fraude niet geaccepteerd wordt lijkt me duidelijk.
Indien Nederland haar sociale stelsel betaalbaar wil houden moet ze ook spierballen durven tonen. Steun voor hen in nood. Werken voor wie dat kan , al dan niet aangepast. Niet de werkenden meer belasting opleggen als op steeds grotere schaal wordt gefraudeerd door profiteurs. Het ontbreekt de overheid aan lef. Kwestie van mentaliteit.
Just de Bel ( 35 ) , Groningen , accountmanager
Het is een pressiemiddel en daarmee zul je wellicht een aantal mensen tekort doen.Ik ben van mening dat Nederland Marokko terecht onder druk zet. Het is van de Marokkaanse overheid niet slim om zich zo halsstarrig op te stellen. Kinderbijslag is een terugkerende geldstroom die een goede bron van inkomsten is voor het land.
Iedere vorm van sociale fraude moet aangepakt worden. Het is onverteerbaar dat Nederland grote sommen geld overmaakt aan Marokko terwijl dit land weigert om mee te werken aan de uitvoering/controle van deze wet.

TAIL :
Sociale zekerheid ; Fraude en corruptie ; Recht ; Criminaliteit ; Delicten ; Economie ; Sociale Economie

