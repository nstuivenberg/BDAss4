DOCUMENT : 4 of 94

PAPER : Algemeen Dagblad

DATE : February 9, 2002


BYLINE : VAN ONZE REDACTIE BUITENLAND

SECTION : Buitenland ; Pg. 7

LENGTH : 411 words

DATELINE : Washington

BODY :

HEADLINE : Wereldbank trekt miljard uit voor aidsbestrijding

De Wereldbank heeft voor de tweede maal binnen een jaar een grote renteloze lening verstrekt aan landen in midden- en zuidelijk Afrika om aids te bestrijden. Het gaat nu om een bedrag van 575 miljoen euro. Daarmee komt de totale lening voor 2002 uit op 1,15 miljard euro.
Het geld gaat naar programma's voor preventie , behandeling en patientenzorg in 12 tot 15 landen. Het wordt in eerste instantie gestoken in projecten die liggen aan de zogeheten Abidjan-Lagos-corridor : een transportroute die van Nigeria naar Ivoorkust loopt. Gebleken is dat halteplaatsen voor vrachtwagenchauffeurs , waar prostituees hun diensten aanbieden , hier bronnen van besmetting zijn. Veel aandacht krijgt tevens een proefproject met nieuwe medicijnen in Senegal.
Afrika is zwaar getroffen door aids. Naar schatting zijn al 18 miljoen Afrikanen aan de ziekte bezweken. Nog eens 28,1 miljoen inwoners van dit werelddeel zijn besmet. Elke dag komen er alleen al in Afrika 9000 besmettingen bij. Het continent heeft ten minste 3,45 miljard euro per jaar nodig om de ziekte effectief te kunnen bestrijden.
Vrijwel op hetzelfde tijdstip dat de Wereldbank de nieuwe lening bekendmaakte , kondigde de Zuid-Afrikaanse president Mbeki aan dat zijn regering de campagne tegen aids zal opvoeren. In zijn state of the nation-rede maakte hij echter tegelijkertijd duidelijk dat de regering geen medicijnen tegen aids beschikbaar zal stellen. Mbeki wil de nadruk leggen op preventie , voorlichting , zorg en op bestrijding van de armoede.
Er is met grote teleurstelling gereageerd op de toespraak van Mbeki , zelfs door leden van zijn eigen regering. «Aids is de grootste ramp waarmee dit land wordt geconfronteerd. We hadden gehoopt op een meer gerichte en verstrekkende aanpak» , aldus minister Buthelezi. Oppositieleider Tony Leon van de Democratische Alliantie toonde zich teleurgesteld , omdat Mbeki vasthoudt aan beleid dat de aidsepidemie niet zal afremmen. Activisten hadden twee maanden geleden een proces aangespannen tegen de regering , om de staat te dwingen het middel nevirapine beschikbaar te stellen aan zwangere vrouwen. Dit medicijn zou de kans aanzienlijk verkleinen dat aids wordt overgedragen van moeder op kind. De rechter stelde de activisten in het gelijk , maar de regering ging in hoger beroep. Wetenschappers schatten dat in Zuid-Afrika een op de vier zwangere vrouwen besmet is.

TAIL :
Ziekten ; Kredietverlening ; Economie ; Financien ; Gezondheid ; Geneeskunde

