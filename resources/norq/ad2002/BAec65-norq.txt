DOCUMENT : 65 of 119

PAPER : Algemeen Dagblad

DATE : February 6, 2002


BYLINE : VAN EEN ONZER VERSLAGGEVERS

SECTION : Economie ; Pg. 22

LENGTH : 485 words

DATELINE : Rijswijk

BODY :

HEADLINE : HBG in Spaanse handen ; Heijmans sluit hoger bod niet uit

De Hollandsche Beton Groep ( HBG ) wordt overgenomen door Grupo Dragados , het een na grootste bouwconcern van Spanje. Dragados wordt zo de op twee na grootste service- en bouwonderneming in Europa met een omzet van bijna Euro 11 miljard en wereldwijd 70.000 werknemers.
Ook in de baggermarkt krijgt Dragados een sterke positie. HBG is voor tweederde eigenaar van de combinatie die het heeft gevormd met Ballast Nedam in Ballast Ham Dredging.
De Spanjaarden willen HBG voor Euro 756 miljoen van de beurs halen , maar op termijn voor de nieuwe combinatie een notering aanvragen in Amsterdam. De grootste aandeelhouders gaan akkoord met het bod van Euro 21,25, dat de Spanjaarden per aandeel willen betalen. «Dit cashbod verheugt ons zeer. Ook gezien de gespannen relatie die het bestuur van HBG met zijn aandeelhouders heeft» , aldus Alex Otto , investeerder van Delta Lloyd , dat ruim 7 procent van de aandelen heeft.
Op de effectenbeurs in Amsterdam schoot de koers van HBG met 52 procent omhoog. In Spanje was de stemming knorrig en zakte de koers van Dragados 6 procent. Analisten vinden dat te veel wordt betaald voor HBG.
Het Rijswijkse concern is ervan overtuigd dat samengaan met de Spanjaarden in het belang is van de aandeelhouders. Een eerder bod van Boskalis , bijgestaan door bouwer Heijmans , was dat volgens de directie niet. Dat leidde tot hevige protesten van aandeelhouders en slepende juridische procedures. Een belangrijke groep aandeelhouders wilde dat HBG serieus inging op het bod van Boskalis en Heijmans. De Ondernemingskamer in Amsterdam stond HBG in november tenslotte toe om met Ballast Nedam in zee te gaan. Maar de rechter oordeelde ook dat HBG wanbeleid had gepleegd door zijn aandeelhouders vooraf niet te consulteren over de fusie van de baggerpoot HAM met Ballast Nedam.
Heijmans-topman Joop Janssen liet gisteren weten een nieuw bod op HBG «niet uit te sluiten». «Ik acht het niet waarschijnlijk , maar ga er wel over nadenken.» Een eventueel bod zal volgens Janssen zonder Boskalis tot stand moeten komen , omdat een combinatie met Ballast Ham Dredging te machtig zou worden op de baggermarkt.
HBG is voor Dragados onder meer aantrekkelijk wegens de positie in de baggermarkt. Naar vlootcapaciteit gemeten , gaat het om de grootste baggeraar ter wereld. Ook de internationale bouwactiviteiten van HBG , in Duitsland , de VS , het Verenigd Koninkrijk , Ierland en de Benelux , zijn voor Dragados aantrekkelijk om meer te halen uit de concessies , service en industriele dienstverlening. De combinatie zal minder afhankelijk zijn van specifieke markten of sectoren , denken de bedrijven. De ondernemingsraad bij HBG gaat akkoord met de overname. Maar de Vereniging van Effectenbezitters vindt Dragados «niet de voor de hand liggende» overnamepartij. «Echte synergievoordelen zie ik niet» , aldus voorzitter De Vries.

TAIL :
Bouwnijverheid ; Economie ; Bedrijfstakken

