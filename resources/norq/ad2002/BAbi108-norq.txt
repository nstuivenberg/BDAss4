DOCUMENT : 108 of 158

PAPER : Algemeen Dagblad

DATE : February 5, 2002


SOURCE : ANP

BYLINE : ANP

SECTION : Binnenland ; Pg. 5

LENGTH : 273 words

DATELINE : Eindhoven

BODY :

HEADLINE : Priesters weigeren uitvaart na euthanasie

Twee Eindhovense priesters hebben vorige week geweigerd de uitvaartdienst van A. Timmermans-Krijns te verzorgen omdat de vrouw als gevolg van actieve euthanasie was gestorven.
Kapelaan C. Rutz en pastoor B. van Oudheusden van de parochie Heilig Hart van Jezus achtten de organisatie van de uitvaart onverenigbaar met hun geweten , omdat de rooms-katholieke kerk actieve euthanasie onder alle omstandigheden afwijst.
De familie moest voor de uitvaartdienst uitwijken naar de kerk van de St. Trudoparochie in Eindhoven-Strijp. Emeritus pastoor C. Ruijs leidde de dienst. Ruijs is «om pastorale redenen» ingegaan op het verzoek daartoe van de familie. Hij wist van de euthanasiekwestie. «Ik heb daarover niet met de familie gediscussieerd. Ik heb gezegd : dat is jullie beslissing geweest.»
Bisschop Hurkmans van Den Bosch wil met de priesters en de familie van de overledene om de tafel om duidelijkheid te krijgen omtrent de weigering. Hurkmans wilde zich niet over het concrete geval in Eindhoven uitspreken , maar liet wel weten dat pastores slechts hoogst zelden medewerking aan een uitvaart mogen weigeren. Daarvan kan alleen sprake zijn als een overledene tijdens zijn of haar leven «langdurig en openbaar het geloof heeft afgewezen» , aldus de woordvoerder.
Hurkmans benadrukt dat een priester bij actieve levensbeeindiging moet afzien van het toedienen van het sacrament der zieken. De Nederlandse bisschoppen werken aan richtlijnen voor pastores over hoe met euthanasie om te gaan.

TAIL :
Katholicisme ; Leven en dood ; Euthanasie ; Gezondheid ; Gezondheidszorg ; Algemeen ; Levensbeschouwing ; Religie ; Christendom

