DOCUMENT : 2 of 52

PAPER : Algemeen Dagblad

DATE : February 9, 2002


BYLINE : DOOR ALLARD BESSE EN PETER DE KNEGT

SECTION : Voorpagina ; Pg. 1

LENGTH : 901 words

DATELINE : Hoofddorp

BODY :

HEADLINE : Ambtelijke top krijgt smeergeld ; Namen en bedragen in «zwart kasboek» van bouwbedrijf Koop Tjuchem

Vier topambtenaren van Rijkswaterstaat en de provincie Zuid-Holland hebben steekpenningen , reizen en geschenken ontvangen van aannemingsbedrijf Koop Tjuchem. Alleen al in 1994 en 1995 gaat het om honderdduizenden guldens.
De corruptie blijkt uit een naar het Algemeen Dagblad gelekt «zwart kasboek» van het bedrijf en uit een brief van A. Bos , oud-directeur bij Koop.
Justitie en de Nederlandse Mededingingsautoriteit ( NMa ) onderzoeken het kasboek en de brief op echtheid en juistheid. In november lekte al een schaduwboekhouding van het bedrijf uit. Daaruit blijkt dat bouwers illegaal prijsafspraken maakten.
In het nu opgedoken handgeschreven kasboek en de brief van Bos worden de ambtenaren bij naam en met werkplek vermeld. Drie topambtenaren blijken werkzaam te zijn bij de directies Noord-Holland en Noord-Brabant van Rijkswaterstaat. Een vierde werkt bij de provincie Zuid-Holland. De vier , afdelings- en districtshoofden en projectleiders , hebben directe relaties met aannemers.
Het kasboek beslaat de periode van 3 oktober 1994 tot medio 1995. Achter de namen van de topambtenaren staan vele betalingen , die uiteenlopen van 2000 tot 151.000 gulden. Bij meer werknemers van Koop Tjuchem is het bestaan van de zwarte kas al langer bekend. De inkomsten bestonden voor een groot deel uit de zwarte verkoop van goederen. Met de opbrengst werden ambtenaren omgekocht. Ook veel functionarissen in de bouwwereld , onder wie directeur F. Veerman van Koop Tjuchem , komen in het zwarte kasboek voor.
Bronnen binnen Koop Tjuchem bevestigen dat ambtenaren jarenlang zijn betaald uit een zwarte kas. Veerman zou eind jaren 90 opdracht hebben gegeven het bedrijf «te schonen». Dit leidde tot het ontslag van werknemers en het verbreken van relaties met overheidsinstanties die destijds klant waren.
Veerman ontkent het bestaan van een zwarte kas. «Dat boek is een sprookje.» Een van de beschuldigde ambtenaren zegt «een schoon geweten» te hebben.
Oud-Koop-directeur Bos heeft de zwarte boekhouding op 10 december overhandigd aan secretaris-generaal H. Borghouts van het ministerie van Justitie.
Vervolg op pagina 5
Naar CuraCao in ruil voor opdrachten
Vervolg van pagina 1
Bouwfraude
Bos overhandigde het ministerie ook een schriftelijke verklaring , waarin nog meer namen van topambtenaren van Rijkswaterstaat staan. Koop Tjuchem zou ook hen hebben omgekocht , aldus de verklaring : «Ik weet zeker dat het bij het betalen van steekpenningen gaat om bedragen van in totaal honderdduizenden guldens.»
De zwarte boekhouding betreft een van de onderaannemingsbedrijven van Koop Tjuchem : de firma Geva. De boekhouding gaat gedetailleerd in op illegale betalingen aan ambtenaren en werknemers in de bouwwereld. Zo kregen ambtenaren diverse malen duizenden guldens betaald. Soms vermeldt het kasboek een wederdienst , zoals de levering van «nieuwe of oude ( vang ) rails». Vaak worden ook bedragen van 2000 tot 50.000 gulden uitgegeven. Een van de ambtenaren heeft op 12 juni 1995 nog 151.000 gulden van het bedrijf «te goed» , zo meldt het kasboek.
Uit de boekhouding blijkt dat er naast de verrekening van projecten via de normale boekhouding , nog andere geldstromen zijn. Zo worden voor «omzet buiten bestek voor '94» bedragen opgevoerd van 612.800 gulden en 59.900 gulden , met de vermelding «extra op Bestek t/m 1-11-94». Ingewijden zeggen dat dit posten zijn die wijzen op illegaal werk en bijbehorende betalingen die buiten de officiele begroting worden gehouden. Behalve de betalingen aan ambtenaren , houdt het kasboek zwart werk bij van werknemers , een betaling van 8250 gulden ten behoeve van CuraCao en 2000 gulden voor een kerstdiner.
Bos stelt in zijn verklaring dat «de firma Koop medewerkers van Rijkswaterstaat heeft omgekocht». «Ik ben er persoonlijk getuige van geweest dat medewerkers van Rijkswaterstaat geld hebben ontvangen. Zij kregen van bouwbedrijven ook immateriele schenkingen zoals etentjes , uitstapjes en het gratis verzorgen van reisjes naar Schotland en CuraCao. In ruil hiervoor hebben de omgekochte medewerkers van Rijkswaterstaat bouwbedrijven bevoordeeld bij het verlenen van opdrachten.»
In de verklaring van klokkenluider Bos worden verder nog vijf werknemers van Koop Tjuchem met naam en toenaam genoemd. Zij komen ook voor in de schaduwboekhouding van Koop waarin «illegale prijsafspraken» tussen aannemers werden vastgelegd. Bos onthulde deze schaduwboekhouding op 9 november in het tv-programma Zembla en overhandigde de documenten op 13 november aan minister Korthals ( justitie ) . Naast het justitieel en NMa-onderzoek naar de zwarte kas en de verklaring , loopt er sinds 13 november ook een onderzoek naar de schaduwboekhouding van Koop Tjuchem , waaruit de illegale prijsafspraken en niet toegestane rekeningvergoedingen zouden blijken.
Het ministerie van Verkeer en Waterstaat heeft gistermiddag de rijksrecherche ingelicht over twee namen van ambtenaren die op de lijst van Bos staan. Het ministerie laat de ambtenaren nog ongemoeid.
Bos weigert elk commentaar op de nu uitgelekte brief en kasboek die hij aan justitie heeft overhandigd. Koop Holding wil niet reageren op omkoopbeschuldigingen van Bos. «Het »zwarte kasboek« is een aangelegenheid van het dochterbedrijf Geva en Veerman» , aldus een woordvoerder.

TAIL :
Bouwnijverheid ; Fraude en corruptie ; Recht ; Criminaliteit ; Delicten ; Economie ; Bedrijfstakken

