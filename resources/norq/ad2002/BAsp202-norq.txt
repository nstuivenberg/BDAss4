DOCUMENT : 202 of 254

PAPER : Algemeen Dagblad

DATE : February 4, 2002


BYLINE : DOOR CHRISTIAAN RUESINK

SECTION : Sport ; Pg. 17

LENGTH : 785 words

DATELINE : Utrecht

BODY :

HEADLINE : Stilist tussen spierballen ; Belg Tanghe hoopt bij FC Utrecht WK-selectie af te dwingen

Een minuut voor tijd voelde Stefaan Tanghe een tik tegen zijn voet. De Belg aarzelde geen moment en stortte zijn frele lijf ter aarde. Het publiek in de Utrechtse Galgenwaard gilde om een strafschop. De «dader» Arek Radomski wachtte. Scheidsrechter Oskam liet doorspelen. Niets aan de hand. FC Utrecht - Heerenveen bleef 0-0.
De fanatieke toeschouwers waren woest. In Utrecht denken ze altijd dat de scheidsrechter tegen hen is. Meestal is juist het tegendeel het geval. «Er is moed voor nodig om in deze hectiek de buitelpartij van Tanghe niet te bestraffen» , zei Foppe de Haan , trainer van Heerenveen. Zijn collega Frans Adelaar had het anders gezien. «Het was iets meer dan een buitelpartij.»
De Haan direct counterend : «Hij liet zich vallen.» Tanghe wist het zeker. «Ik voelde een tik , er was contact tussen ons. Omdat het de laatste minuut was , ging ik automatisch liggen. Een strafschop. Honderd procent zeker.»
De televisiebeelden toonden later het gelijk van Oskam. Zoals hij ook terecht het doelpunt van Kuijt in de 78ste minuut afkeurde wegens buitenspel. Het waren de enige momenten waarop de thuisploeg serieus mocht hopen op een overwinning. In dat opzicht was Heerenveen er dichter bij. Doelman Wapenaar voorkwam tot vijfmaal toe een treffer. De eerste keer redde hij fabuleus op een schitterende omhaal van Allback.
Het was een van de schaarse technische hoogstandjes in de fysieke slijtageslag. FC Utrecht speelde , zoals altijd , vechtvoetbal. Heerenveen ging daar in mee - en had dat niet moeten doen. In al dat geweld sneeuwden de technisch begaafde spelers onder. Af en toe was het genieten van Anthony Lurling , die tot tweemaal toe de dolle Stijn Vreven door de benen speelde of van Tanghe , de enige technicus bij de Utrechters. Maar te vaak lag het spel stil na weer een overtreding.
«Alles zat vandaag potdicht» , concludeerde Tanghe ( 30 ) , die , mede door het uitstekende spel van linksback Edman , te weinig ruimte kreeg om te excelleren. Heerenveen was beducht voor de goede vorm van de Belg , die met 10 doelpunten topscorer is van FC Utrecht. «Ik heb het gevoel dat ik aan mijn sterkste seizoen bezig ben. Ik kreeg in de tweede helft van het vorige seizoen het vertrouwen van de trainer en sindsdien sta ik in de basis. Wanneer ik het gevoel heb dat ik gewaardeerd word , kan ik 30 procent meer.»
Twee jaar geleden speelde Tanghe voor het laatst een interland met Belgie. In Sunderland tegen Engeland. Zijn zevende in totaal. Veertien keer zat hij als speler van Excelsior Moeskroen bij de selectie. Sinds zijn overstap naar de Nederlandse competitie verdween hij uit beeld. Al verstuurt bondscoach Robert Waseige voor elke interland trouw een fax dat hij mogelijk geselecteerd kan worden. Ook de afgelopen week kreeg hij die mededeling. Belgie speelt volgende week woensdag een oefenwedstrijd tegen Noorwegen. Een belangrijk duel met het oog op het WK in Japan en Korea.
«Wanneer de fax over de voorlopige selectie binnenkomt , heb ik altijd de hoop dat ik erbij zit. Maar veel belang hecht ik daar niet meer aan. De realiteit is dat ik al twee jaar zo'n fax krijg en nog nooit ben opgeroepen. Als het deze keer wel zou gebeuren , is de verrassing extra groot. Het zou een ideaal moment zijn , zo vlak voor het WK. Wat dat betreft is het nu of nooit. Ik weet dat de selectie vrijwel vaststaat. Wellicht dat er een of twee nieuwe namen bij komen. Laat ik er een van zijn.»
Tanghe zou zijn landgenoten laten zien dat hij niet meer dezelfde speler is als bij Moeskroen. Het beeld dat van hem bestaat is dat van een lichtvoetige dribbelaar die alleen meedoet in de aanval. Een pure nummer 10, zonder verdedigende verplichtingen. Bij FC Utrecht is voor zo'n speler geen plaats. Iedereen doet daar z'n werk. Het is de kracht van de ploeg. Ook Tanghe heeft geleerd wat werken is. Om mee te kunnen in het hoge tempo , moest hij vooral fysiek sterker worden. «Vorig jaar leverde de krachttraining problemen op. Ik kreeg twee keer een spierblessure , omdat ik dezelfde arbeid moest verrichten als iedereen. Dit seizoen is dat professioneler geregeld en volgt iedereen een op maat gesneden krachtprogramma. Van mij moeten ze geen beer maken. Ik ben geen Wapenaar of Vreven.»
Gelukkig niet. Tanghe is een stilist. Een speler om te koesteren in een elftal vol spierballenvoetballers.
FC Utrecht - Heerenveen
0-0
56% Balbezit 44%
1 Schoten op doel (+ goals ) 6
6 Schoten naast/over doel 1
9 Corners 6
18 Gemaakte overtredingen 22
8 Buitenspel 3
6 Reddingen keeper 1
Bij FC Utrecht - Heerenveen was veel strijd voor de doelen. Klompe , De Nooijer , Zwaanswijk en Gluscevic ( vlnr ) duelleren om de bal.

TAIL :
FOTO PAUL VREEKER
Voetbal ; Sport

