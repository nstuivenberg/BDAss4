DOCUMENT : 46 of 94

PAPER : Algemeen Dagblad

DATE : February 7, 2002


SECTION : Buitenland ; Pg. 7

LENGTH : 438 words

DATELINE : Parijs

BODY :

HEADLINE : «Simplisme VS bedreigt de wereld» ; Franse minister Vedrine heeft forse kritiek op buitenlands beleid Amerika

Het Amerikaanse simplisme bedreigt de wereld. Met die stevige woorden bekritiseerde de Franse minister van Buitenlandse Zaken Hubert Vedrine gisteren de houding van de VS. De Verenigde Staten benaderen wereldproblemen op een eenzijdige wijze , «zonder anderen te consulteren , vanuit hun eigen interpretatie , hun eigen belangen» , zei hij op de radiozender France Inter.
«Wij worden vandaag de dag bedreigd door een nieuw simplisme dat alle problemen van de wereld reduceert tot die ene strijd tegen het terrorisme. Dat is niet serieus» , aldus de Franse bewindsman.
Volgens hem gaf de Amerikaanse president Bush al voor de aanslagen van 11 september blijk van deze houding. De minister zei dat de eigengereide opstelling van de VS hem niet verbaasde , omdat Bush daar al blijk van heeft gegeven sinds zijn aantreden.
Volgens Vedrine weigeren de Verenigde Staten daarom «internationale akkoorden te sluiten en onderhandelingen te voeren met landen die hun eigen beslissingen , soevereiniteit , en bewegingsvrijheid zouden kunnen aantasten».
Die houding is «een groot probleem voor de regulering» van de mondialisering , waar Frankrijk voorstander van is. Tegenover deze Amerikaanse «hypermacht» moet Europa zichzelf blijven , vindt Vedrine , waarmee hij zijn eerdere betoog zoals verwoord in zijn boek Les Cartes de la France ( juni 2000 ) , nog eens bevestigde. «Als we het in bepaalde gevallen niet eens zijn met de Amerikaanse politiek , moeten we dat zeggen.» Daarbij verwees Vedrine naar het Midden-Oosten. «De Europeanen zijn het niet eens met de politiek van het Witte Huis in het Midden Oosten en beschouwen het als een vergissing om de puur repressieve politiek van Sharon te steunen.» Daarbij komt het isolement van de Palestijnse leider Arafat. «Maar de Europeanen hebben zich de afgelopen weken niet laten imponeren door de stellingname van het Witte Huis» , zei de Franse minister.
Europa wil voorstellen doen om de impasse in het Midden-Oosten te doorbreken. Een recent voorstel van Vedrine betreft verkiezingen in de Palestijnse gebieden.
De Franse bewindsman meende dat de Amerikanen «toch niet tegen verkiezingen kunnen zijn». Vedrines Amerikaanse collega Powell zou afgelopen week echter al negatief op de plannen uit Parijs hebben gereageerd.
De Fransen willen dat de Israelische regering eerst erkent dat er een Palestijnse staat moet komen , waarna verkiezingen in de Palestijnse gebieden hun beslag kunnen krijgen. De winnaars hebben vervolgens een mandaat om met Israel te onderhandelen.

TAIL :
Buitenlandse betrekkingen ; Terrorisme ; Politiek en Staat ; Binnenlandse Politieke Onrust

