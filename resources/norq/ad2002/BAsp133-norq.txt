DOCUMENT : 133 of 254

PAPER : Algemeen Dagblad

DATE : February 6, 2002


BYLINE : VAN EEN ONZER VERSLAGGEVERS

SECTION : Sport ; Pg. 17

LENGTH : 245 words

DATELINE : Salt Lake City

BODY :

HEADLINE : Romme favoriet als drager van de vlag

Gianni Romme maakt grote kans aangewezen te worden als de Nederlandse vlaggendrager voor de openingsceremonie van de 19de Winterspelen , vrijdagnacht Nederlandse tijd. NOC * NSF kiest daarvoor meestal een prominente Olympier.
Romme won in 1998 twee gouden schaatsmedailles , op de 5 en 10 kilometer. Maar even zo belangrijk is dat hij beschikbaar is. Romme hoeft pas twee weken later , in het slotweekeinde van de Spelen , in actie te komen. De bijna 29-jarige Spaar Select-rijder kwalificeerde zich alleen voor de 10 km.
Andere boegbeelden in de oranjeploeg zoals Marianne Timmer ( ook 2x goud in Japan ) en Rintje Ritsma ( 2x zilver en 3x brons tijdens drie eerdere Winterspelen ) laten de openingsceremonie aan zich voorbijgaan. Ze zijn niet de enigen. Een deel van de schaatsploeg laat verstek gaan , omdat komend weekeinde al de eerste onderdelen ( 5 km mannen , 3 km vrouwen ) op het programma staan.
Waarschijnlijk rijdt Romme volgende week vrijdag , op de eerste rustdag in het schaatstoernooi , nog wel een testwedstrijd op de Utah Olympic Oval. De organisatie wil deze op 15 februari organiseren om schaatsers die lang op hun onderdeel moeten wachten , wedstrijdritme te laten opdoen. «Wij juichen dat van harte toe» , zegt Spaar Select-ploegmanager Pim Berkhout. «Bij ons moet Romme tot het laatste weekeinde wachten. Het is altijd goed om tussendoor nog te rijden.»
Infographic : Nederlandse vlaggendragers Copyright Algemeen Dagblad 060202 / Bron NOC * NSF

