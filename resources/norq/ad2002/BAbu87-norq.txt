DOCUMENT : 87 of 94

PAPER : Algemeen Dagblad

DATE : February 4, 2002


BYLINE : DOOR ARJAN PAANS

SECTION : Buitenland ; Pg. 11

LENGTH : 856 words

DATELINE : Kabul

BODY :

HEADLINE : Afghanen willen snel dollars zien

Oplaaiende gevechten tussen krijgsheren , valsemunterij en discussie over het verruilen van de munteenheid voor de dollar hebben de waarde van de afghani in een week bijna gehalveerd. Intussen hebben de inwoners van Kabul maar een vraag : wanneer komt het hulpgeld ?
Verse afghani-biljetten overspoelen de modderige geldmarkt van Kabul. Tientallen handelaren wapperen met dikke geplastificeerde pakken biljetten , vorige week nog overgevlogen uit Rusland. Vals of niet , het maakt weinig verschil , want ook de echte afghani is bijna niets meer waard.
Moest voor een dollar vorige week nog 22.000 afghani worden neergeteld , nu wel 42.000. Met dank aan het Internationale Monetair Fonds ( IMF ) . Een gezant van het IMF bracht na een bliksembezoek aan het land naar buiten dat Afghanistan hard toe is aan een nieuwe munteenheid : misschien wel de dollar.
Aangezien de wisselkoers van de afghani wordt bepaald op de markt en niet door een machtige centrale bank , kelderde de munt onmiddellijk. Misschien was het IMF toch iets te voortvarend geweest.
Hoewel elke dag uit Pakistan officieuze wisselkoersen worden doorgebeld , bepaalt iedere handelaar in principe zelf hoeveel afghani hij voor een roepie of dollar rekent. Behalve het IMF noemen de handelaren het ongecontroleerd bijdrukken van geld ( door de Russische maffia ) en het uitblijven van hulp als oorzaken. «De Amerikanen moeten snel met dollars komen , anders ga ik heel veel geld verliezen» , zegt de in smoezelig camouflagepak gestoken straatbankier Habibullah.
Hadji Abdul Manau , manager van een groot wisselkantoor in de hoofdstad , kijkt medelijdend naar de handelaren buiten op straat. «Het zijn vaak ambtenaren die wat proberen bij te verdienen. Ze hebben al maanden niet betaald gekregen.» Manau hoopt dat de internationale gemeenschap snel met het beloofde hulpgeld over de brug komt. «Dan keert het vertrouwen terug en kunnen de ambtenaren weer doen waarvoor ze zijn opgeleid.»
Dat de interimregering heeft besloten ambtenarensalarissen voortaan uit te betalen in de Amerikaanse munt is begrijpelijk , maar desastreus voor het vertrouwen in het eigen geld. De nieuwe gevechten tussen lokale krijgsheren ten oosten van de hoofdstad zorgen voor nog lagere koersen. Daarmee raken nu ook de inwoners van Kabul die het hoofd nog net boven water konden houden , aan de bedelstaf. De situatie is des te schrijnender , omdat de winkels wel vol liggen.
In apotheek Rahi , in het centrum van Kabul , schrikt bakker Amin Din ( 45 ) als hij hoort hoeveel geld het geneesmiddel kost dat zijn vader moet redden van de hongerdood. 18.000 Afghani heeft hij , het infuus kost wel 20.000. Nog geen dollar dus , maar voor Din is dat niet op te brengen. «Ik heb een vrouw en zeven kinderen en ik moet ook mijn ouders onderhouden. Met z'n allen moeten we nu van omgerekend 40 dollar per maand rondkomen. Ik weet niet hoe het met ons verder moet als de munt nog minder waard wordt.»
De devaluatie volgt op een korte periode van waardevermeerdering. Na de donorconferentie in Tokio , waarbij de rijke landen Afghanistan miljarden euro's aan steun toezegden , explodeerde de koers. Het toegezegde geld zal , zo heeft interimleider Karzai vorige week in Engeland beloofd , zo worden besteed dat de westerse belastingbetaler zich geen zorgen hoeft te maken. Om dat te garanderen , is een ordentelijk banksysteem nodig.
Na de plundering door de Taliban van de centrale bank kan dat nog wel even duren. «Ze hebben er niet eens computers» , zegt VN-woordvoerder Yussuf Hassan. «Technisch moet het allemaal in orde zijn voordat er zulke grote bedragen kunnen worden overgemaakt. Maar ik heb niet de indruk dat de Afghanen de hoop hebben verloren. Vergeleken met eind vorig jaar bespeur ik juist een enorm optimisme. Hun nieuwe leider wordt immers overal op het hoogste niveau ontvangen en er is al veel geld toegezegd.»
De uit Amerika afkomstige onderminister van Buitenlandse Zaken Rahim Sherzoy denkt ook dat de Afghanen nog wel even geduld hebben. «Na 23 jaar burgeroorlog kunnen we echt nog wel even wachten. Onze mensen zijn gek op de westerse landen. Omdat veel van ons geld vals is , lijkt overstappen op de dollar me voor de korte termijn een goed idee. In voormalig Joegoslavie is dat ook gebeurd. Op lange termijn kunnen we dan weer afghani's uitgeven , maar dan moeten die niet zo gemakkelijk te vervalsen zijn. Na de omwisseling naar de euro is er in Europa vast wel capaciteit.»
Bakker Amin Din heeft nog weinig aan dat soort toekomstdromen. Hij moet nu geld hebben voor zijn vaders medicijnen. Gelukkig mag hij van de apotheker het infuus toch meenemen. Die leent hem de ontbrekende 2000 afghani.
«Ik weet dat ik op hem kan rekenen , maar ik kan alleen maar hopen dat het vertrouwen in onze munt terugkeert. Ik kan niet aan de gang blijven.»
Een geldwisselaar zit achter stapels afghani-bankbiljetten. De afghani daalde afgelopen week verder in waarde. Voor een dollar moet nu 42.000 afghani worden neergelegd.

TAIL :
FOTO EPA
Betalingsverkeer ; Wisselkoersen ; Nationale economie ; Economie ; Internationale Economie ; Bedrijfstakken ; Bank- en Verzekeringswezen

