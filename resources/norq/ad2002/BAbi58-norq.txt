DOCUMENT : 58 of 158

PAPER : Algemeen Dagblad

DATE : February 7, 2002


BYLINE : HUGO@AD.NL

SECTION : Binnenland ; Pg. 2

LENGTH : 749 words

BODY :

HEADLINE : Lekker eten

1
De Geneugten des Levens ? Voetballen , lekker eten , seks , niksen , lezen , voetballen kijken , vissen. In die volgorde ! Dus lekker eten op 2.
2
Vroeger , de West-Kruiskade was nog geen Chinatown , at de Rotterdammer bij De Lange Muur. Dat was een exotische bezigheid. Voor mijn gevoel had je rond 1970 buiten een paar Chinese of Indische restaurants niks in Rotterdam. Op de Kaap , andere Maasoever , scheen een waanzinnige Kantonees te zitten. De Kaap was met een zweem van mysterie omgeven ; op De Kaap vond je hoeren en dus die waanzinnige Kantonees. Als je daar of in De Lange Muur had gegeten , nou dan was je uit eten geweest , hoor. De volgende dag zei je : «Gisteren ben ik nog uit eten geweest.» «Huh. Waarzo ? Lange Muur ? » «Ja , Lange Muur.»
Vroeger , op het Weena stonden geen wolkenkrabbers maar herten , dronk je een kop koffie bij restaurant Engels en een kopje thee bij Scheffers op de Lijnbaan. Op de markt kocht je een puntzak patat en bij Bongers in de Pannekoekstraat at je op je verjaardag poffertjes met je negen leukste vriendjes. Het is eigenlijk een wonder dat je met een zekere weemoed aan die achterlijke tijd terugdenkt. Rotterdam lag een kwart eeuw na de Tweede Wereldoorlog ook in culinair opzicht nog volkomen braak.
Maar weer een kwart eeuw later krijgt restaurant Parkheuvel , naar ik heb vernomen , een derde Michelin-ster. Hoger kan een kok niet reiken. Dit is een geweldige impuls voor het culinaire klimaat , want in dat opzicht houdt het in Rotterdam niet over , is - niet alleen - mijn ervaring. In mijn kennissen- en vriendenkring heb ik een niet-representatieve enquete gehouden. De uitkomsten wil ik u niet onthouden.
3
In Dudok eet je de lekkerste appeltaart. In het restaurant van de Kunsthal serveren ze het verste broodje kaas. De beste cappuccino ( criterium : lepeltje blijft rechtop in het schuim staan ) kun je halen bij Jacqmotte , tegenover V&D. Het beste ijs haal je bij Angelo Betti , hoek Schiekade/Bergweg. Ontbijten moet je beslist in De Bazar aan de Witte de Withstraat. Brunchen ( op zondag ) doe je in Cafe Rotterdam op de Kop van Zuid. Lunchen moet je in Zeezout aan de Westerkade.
Dineren ? De beste eettenten van Rotterdam volgens mijn bronnen : 1 ) Lux 2 ) De Engel 3 ) La Stanza 4 ) De Pijp 5 ) Asian Glories. Inderdaad , Parkheuvel ontbreekt. Bij Parkheuvel eten is , volgens kenners , net als naar de hoeren gaan. Lekker maar achteraf zonde van je geld. Heb er een paar keer gegeten. Het is mij daar te saai , zo klinisch. Aangezien drie Michelin-sterren alleen worden gegeven voor topkwaliteit eten en dito sfeer , is het mij een raadsel dat Parkheuvel nog een ster erbij heeft gekregen.
4
Veel leuker om te lezen is natuurlijk de aanbeveling waar je vooral niet moet gaan eten in Rotterdam. Vrijwel unaniem worden twee zaken genoemd : Hotel New York ( HNY ) maar vooral Westerpaviljoen ( WP ) . Prima locaties om af te spreken - niet met minna ( a ) r ( es ) , iedereen ziet je - of om wat te drinken , maar laat je niet verleiden om er wat te eten. Karin Kuijpers , culinair expert van deze krant , moest een zalmsalade in WP bekopen ernstige buikloop. In WP slagen ze er zelfs in om Van Dobben-kroketten te ruineren. «Aan de lauwe kant» , aldus twee van mijn bronnen. De toplocatie ( plus fantastisch terras ) lijkt de uitbaters erg gemakzuchtig te hebben gemaakt. Het stinkt naar vet in WP. Op de deur staat dat er videobewaking is. Mooi , nu nog een eersteklas afzuigkap.
5
Tenslotte , the place to be in Rotterdam is Rosso aan de Van Vollenhovenstraat aan het Westelijk Haventerrein. Heb er vorige week gegeten. Reserveren is niet gemakkelijk als een zaak , een maand oud , is ontdekt. Het concept van het duo Crouwel/Den Blijker ( De Engel Group ) laat zich moeilijk vergelijken. In Londen en New York vind je dit soort zaken. Een chique snackbar is het. Gezeten aan een luxe bar , op een comfortabele barkruk , of gewoon aan een tafeltje krijg je het ene na het andere liflafje voorgeschoteld. De kwaliteit is uitstekend. Je proeft de hand van de meester Den Blijker. De overdaad aan rood in het interieur is geen verwijzing naar hoeren , al meende ik wel een callgirl te zien zitten naast een wat oudere heer. Rosso werd bevolkt door een gemeleerd gezelschap : reclamejongens , yuppen , alsmede rijke , beschaafde vijftigplussers en een type dat zo uit Yab Yum was weggelopen. «Een bizarre zaak , typisch Rotterdams» , zei mijn gezelschapsdame bij wie seks in haar Geneugten Top 5 absoluut boven lekker eten stond , zo bleek later.
hugoad.nl

