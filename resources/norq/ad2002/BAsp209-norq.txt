DOCUMENT : 209 of 254

PAPER : Algemeen Dagblad

DATE : February 4, 2002


BYLINE : DOOR ONZE VERSLAGGEVERS

SECTION : Sport ; Pg. 19

LENGTH : 534 words

DATELINE : Salt Lake City

BODY :

HEADLINE : «Dorp» te klein voor Oranje

Noodgedwongen zullen er toch Nederlandse deelnemers aan de komende Winterspelen buiten het Olympisch dorp verblijven. De ruimte die NOC * NSF van de organisatie toegewezen heeft gekregen , is te klein om iedereen naar behoren te huisvesten. Volledig gebruik van de beschikbaar gestelde ruimte zou ertoe hebben geleid dat teams en coaches uit elkaar zouden moeten worden gehaald en separaat worden ondergebracht.
Daarom zullen zo'n tien sporters , onder wie de schaatsers Romme , Timmer en Wennemars , in drie huizen in een buitenwijk van Salt Lake City worden gehuisvest.
Het ruimtegebrek doorkruist de plannen van NOC * NSF. Met het oog op de veiligheid en teamgeest waren alle ploegleden van het begin tot het einde van de Spelen verplicht in het Olympisch dorp te slapen. Dat leverde flinke protesten op van met name schaatsers die zich liever langer ergens anders hadden voorbereid. Alleen de vrouwelijke bobbers hebben dispensatie gekregen. Ze hoeven zich pas volgende week in Salt Lake te melden.
De verhuizing van een deel van de ploeg betekent niet dat nu wel wordt toegestaan dat ook andere sporters later binnenkomen. De regels blijven onveranderd. Afgezien van het bobteam zal de hele Nederlandse equipe ruim voor de openingsceremonie van vrijdag in Salt Lake aanwezig zijn. De ploegleden die buiten het dorp verblijven , zullen onder strenge bewaking staan.
Het organisatiecomite SLOC en de Nederlandse Dienst Recherche Onderzoek ( DRO ) waren nauw betrokken bij het overleg aangaande de nieuwe huisvesting in de wijk Sandy. NOC * NSF had daar uit voorzorg al drie huizen gehuurd.
Marcel Sturkenboom , directeur topsport van NOC * NSF en lid van het team de mission , zegt niet verrast te zijn door de beperkte ruimte in het dorp. «Het is altijd een gepuzzel met de organisatie» , stelt hij. «Omdat we er voorheen vanuit gingen dat we misschien ook shorttrackers en schansspringers in de ploeg zouden hebben , zaten we aanvankelijk wat ruimer in ons jasje.»
De keuze van de sporters die buiten het dorp zitten , viel na overleg met de begeleiders. Coach Peter Mueller van Spaar Select gaf te kennen dat hij er wel voor voelde met zijn ploeg op een aparte locatie te zitten. Buiten de schaatsers van Spaar Select zitten ook snowboardster Nicolien Sauerbreij en de reserves van de bobteams in de gehuurde huizen.
Sauerbreij zegt niets met de verhuizing op te schieten. Ze had liever een verblijfplaats in Park City gehad. Daar wordt het snowboarden afgewerkt.
«We gaan kijken hoe lang het rijden is van de nieuwe locatie. Als het te lang duurt , gaan we actie ondernemen. Ik heb hier voldoende contacten om accommodatie te kunnen vinden» , zegt Marcel Looze , topsportcoordinator van de Nederlandse Ski Vereniging. «Ik weet alleen niet of NOC * NSF die dan ook wil betalen.»
Woensdag vindt in het Olympisch dorp het officiele welkom van de Nederlandse ploeg plaats. Elke afvaardiging krijgt een dergelijke ontvangst.
George DiCarlo , drager van de Olympische fakkel , zwaait naar de menigte in Glenwood Springs , Colorado , als zijn tocht erop zit. De fakkel bevindt zich inmiddels in de Amerikaanse staat Utah , waarin de Olympische stad Salt Lake City ligt.

TAIL :
FOTO AP
Sport

