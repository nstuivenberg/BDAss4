DOCUMENT : 36 of 119

PAPER : Algemeen Dagblad

DATE : February 8, 2002


BYLINE : DOOR ONZE CORRESPONDENT

SECTION : Economie ; Pg. 23

LENGTH : 265 words

DATELINE : Brussel

BODY :

HEADLINE : Milieuclubs vinden EIB niet groen genoeg

De internationale milieubeweging wil de Europese Investerings Bank ( EIB ) dwingen tot een veel «groener» investeringsbeleid. De EIB wil van de 15 EU-lidstaten extra geld krijgen om zijn activiteiten uit te breiden. Maar zonder ingrijpende hervormingen , vindt de milieubeweging , kan daar geen sprake van zijn.
EIB-president Philippe Maystadt bevestigde gisteren dat de bank uit is op een kapitaalsverhoging van 100 naar 150 miljard euro , uiterlijk deze zomer. Sinds de Europese regeringsleiders twee jaar geleden afspraken dat de Europese economie in 2010 de Amerikaanse moet zijn voorbijgestreefd , investeert de EIB als een gek in kennis en informatica. Tegelijkertijd lopen nog de oude programma's voor vervoersinfrastructuur , regionaal beleid , steun aan het midden- en kleinbedrijf en aan de Middellandse-Zeeregio. De bodem van de schatkist komt daardoor in zicht.
Meer dan 30 milieugroepen uit 16 lidstaten betoogden gisteren onder het motto «No reform - no money» dat er alleen extra middelen mogen komen als de bank voortaan meer aandacht geeft aan milieubelangen. Een zwartboek met natuurverwoestende projekten in Slowakije , Italie , Centraal-Afrika en het Midden-Oosten moet aantonen dat zoiets hard nodig is.
President Maystadt beloofde gisteren weliswaar een «milieu-eenheid» die erop toe gaat zien dat door de EIB gefinancierde projekten niet strijdig zijn met Europese milieuwetten. Maar dat is volgens de groene bewegingen niet meer dan «een eerste stap» , en dus niet genoeg.

TAIL :
Bank- en verzekeringswezen ; Milieu ; Natuur en Milieu ; Economie ; Bedrijfstakken

