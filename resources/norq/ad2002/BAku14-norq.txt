DOCUMENT : 14 of 59

PAPER : Algemeen Dagblad

DATE : February 8, 2002


BYLINE : VAN EEN ONZER VERSLAGGEVERS

SECTION : Cultuur & Media ; Pg. 12

LENGTH : 241 words

DATELINE : Hilversum

BODY :

HEADLINE : Marco Borsato in De Kuip

Marco Borsato sluit op vrijdag 14 juni zijn Best of-tournee af met een concert in De Kuip. In het Rotterdamse voetbalstadion brengt de zanger zijn grootste hits ten gehore en ontvangt hij een aantal gasten. Onder hen zijn zo goed als zeker Sita , met wie Borsato de hit Lopen op het water heeft , en Trijntje Oosterhuis , met wie hij al eerder samenwerkte.
Met zijn concert in De Kuip sluit Borsato een artistieke periode van 11 jaar af. «Ik wilde daarom iets speciaals , iets dat ik nog nooit had gedaan. Dat bleek een optreden in De Kuip te zijn. Het wordt de overtreffende trap van alles wat ik ooit heb gedaan» , aldus Borsato , wiens nieuwe cd Onderweg op 1 maart uitkomt. Het Onderweg-project bestaat uit een box met een verzamelalbum met 15 hits en een nieuw liedje , een cd met 16 nieuwe en oude liedjes , een DVD met tal van videoclips en een fotoboek over het leven van de zanger , die eerder al ruim 20 keer in de Rotterdamse Ahoy' stond en tientallen gouden , platina en dubbelplatina platen achter zijn naam heeft staan.
In de tweede helft van 2002 gaat Borsato zich bezinnen over de toekomst. «Ik sta nu anders in het leven dan , pakweg , 11 jaar geleden. Onderweg is een soort van omslagpunt waarop we even terugkijken. Maar stoppen , nee. Ik heb niet het gevoel dat de rek er uit is. Er zit nog steeds progressie in mijn werk. Ik weet zeker dat ik mijn beste cd nog moet maken.»

TAIL :
Popmuziek ; Kunst en Cultuur ; Kunst ; Muziek

