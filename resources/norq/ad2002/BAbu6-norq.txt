DOCUMENT : 6 of 94

PAPER : Algemeen Dagblad

DATE : February 9, 2002


BYLINE : DOOR ONZE CORRESPONDENT EDWIN WINKELS

SECTION : Buitenland ; Pg. 7

LENGTH : 703 words

DATELINE : Barcelona

BODY :

HEADLINE : Spanje ook bang voor verzwakte ETA

In samenwerking met Frankrijk heeft Spanje de Baskische afscheidingbeweging ETA zware klappen toegebracht. Maar de angst voor bomaanslagen wordt er niet minder om.
De politie is paraat , maar weet niet precies waar , of wat ze moet zoeken. Explosieven in een auto , een schutter , een verdacht pakketje ? De Spaanse overheid verwacht elk moment een aanslag van de ETA , omdat de Baskische afscheidingsbeweging graag wil bewijzen dat ze nog daadkracht heeft.
Die aanslag laat echter al langer dan gebruikelijk op zich wachten. Na spectaculaire operaties van de politie sloegen de terroristen altijd snel terug. De laatste arrestaties , van enkele gevaarlijke commando's in Frankrijk , werd eind januari verricht. En sindsdien is het stil.
De Spaanse politie is ervan overtuigd dat de ETA nog nooit zo verzwakt is geweest als nu. Dat is vooral te danken aan de steeds betere samenwerking met de Franse gendarmerie. Tot ver in de jaren 90 was Frans Baskenland , de streek tussen Pau en Biarritz , een ideale schuilplaats voor de terroristen.
Sinds 1998 pakten de Fransen daar elk jaar 30 leden of medewerkers van de ETA op. De leiders en de meest gezochte commando's weken daarop uit naar grote steden buiten Frans Baskenland als Toulouse , Bordeaux en zelfs Parijs. Maar ook daar zijn ze niet veilig meer. Op 31 januari arresteerde de gendarmerie in Bordeaux zes van de meest ervaren terroristen. Sommigen waren al ruim 15 jaar actief voor de ETA. Zij hadden zes bomaanslagen op hun naam staan. Na een korte adempauze stonden de zes op het punt in twee commando's naar Spanje terug te keren. Madrid vreest vooral voor aanslagen bij de Europese topontmoetingen die Spanje als EU-voorzitter organiseert. Half maart komen de regeringsleiders in Barcelona bijeen. «Deze arrestaties zijn daarom zo belangrijk» , zegt een tevreden minister Rajoy ( Binnenlandse Zaken ) . De terreurbestrijders beseffen echter terdege dat de ETA nooit helemaal verslagen is. Sinds het einde van de wapenstilstand , in december 1999, heeft de organisatie 38 mensen vermoord.
Toch lijkt de ETA onverwacht veel last te hebben van de aanslagen van 11 september in de VS. Overal zijn de controles verscherpt en al gaat de Europese samenwerking tegen de terreur nog lang niet zo ver als premier Aznar zou willen , over de Franse buren heeft hij voorlopig niet te klagen.
Een andere tegenslag voor de ETA is dat vrijwel alle «ervaren» terroristen zijn opgepakt. In totaal zijn er 21 commando's ontmanteld die in steden als Madrid , Barcelona , Vitoria en San Sebastian actief waren of , in ETA-taal , «reizende eenheden» vormden die na een aanslag snel de grens naar Frankrijk overstaken. Volgens de politie-experts zou de ETA nu nog over een dertigtal terroristen beschikken , «maar die zijn vooral erg jong en onervaren» , aldus een zegsman. Hun voordeel is dat zij niet als gezochte terrorist geregistreerd staan , hun nadeel dat de ETA nauwelijks nog over een infrastructuur van informanten en appartementen in Spanje beschikt. «Ze voelen zich niet meer zo veilig en onaantastbaar als voorheen» , zeggen terreurbestrijders.
Hoe benard de situatie van de harde kern is , blijkt ook uit de manier waarop de arrestatieteams toeslaan. Voorheen lieten de terroristen zich in Frankrijk zonder veel verzet oppakken als zij bij een routinecontrole tegen de lamp liepen. Zij hadden wel altijd een geladen pistool bij zich , zodat zij eerst in Frankrijk berecht moesten worden voordat ze , pas vele jaren later , aan het door hun gehate Spanje konden worden uitgeleverd , waar nog veel langere straffen wachtten.
Nu werken de Fransen mee aan versnelde of tijdelijke uitleveringen aan Spanje , opdat de verdachten ook in eigen land kunnen worden berecht. Om dat te voorkomen , openen terroristen vrijwel altijd het vuur als gendarmes hen willen arresteren. Enkelen is het zo gelukt te ontvluchten en zij zijn het die , zo vreest de politie , een «spectaculaire actie» willen plegen. Om het vertrouwen bij de achterban op te krikken en Europa te laten zien dat de ETA nog bestaat.
Vertrouwd beeld in Spanje : duizenden demonstreren tegen de ETA. Op de voorgrond een filmposter.

TAIL :
Foto EPA
Terrorisme ; Politiek en Staat ; Binnenlandse Politieke Onrust

