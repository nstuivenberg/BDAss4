DOCUMENT : 73 of 94

PAPER : Algemeen Dagblad

DATE : February 5, 2002


BYLINE : MARIJE VLASKAMP

SECTION : Buitenland ; Pg. 6

LENGTH : 409 words

BODY :

HEADLINE : Witte wegpiraten

Met een lamp en twee tassen wacht ik bij de Pekingse Ikea aan de derde ringweg op de kleine openbare bus , de «xiao gong». Ik ben een fan van die witte minibusjes , waar je naar believen in en uit kan stappen. Geen gezoek daarom naar haltes. Met een gemiddelde ritprijs van twee yuan ( 60 cent ) zijn zij een fractie duurder dan de stadsbus maar veel goedkoper dan taxi's. Zij zijn vooral minder vol dan de gewone bus , waar nauwelijks plaats is voor mijn beide voeten , laat staan voor een lamp. Het leerboek Chinese spreekvaardigheid op middenniveau overdrijft niet : «Bij slechte gezondheid of zwangerschap is het raadzaam tijdens de spits de bus te mijden.» Waar blijft die xiao gong ? Normaal razen er in tien minuten vijf voorbij.
In de taxi hoor ik dat ze sinds
1 januari zijn verdwenen. Hun afschaffing was vaker aangekondigd , maar de xiao gong was onuitroeibaar. «Nu zijn ze verboden. Te veel ongelukken» , gniffelt de taxichauffeur. Die is blij dat de witte wegpiraten - hij schat hun aantal op een kleine 1000 - verdwenen zijn. «Meer klanten voor mij en het is veiliger op de weg.»
Per rondje derde ring zag je ten minste een rokend wit busje midden op de weg stilstaan. Chauffeurs van nog niet brandende busjes reden als gekken , aangevuurd door hun collega achterin , de kaartverkoper. Die had ook de taak passagiers te werven. «San-ling-er , busroute drie-nul-twee , naar Sanlitun.»
In het Chinees heet dit «la ke ren» - klanten trekken. Soms werd je letterlijk aan je arm dat busje ingetrokken ; de concurrentie tussen de xiao gong was moordend. Fietsers werden van de weg geduwd omdat de chauffeur meende dat de fiets tussen hem en een potentiele passagier stond. Hobbelend ging het over stoepranden en gaten in de weg , om zo snel mogelijk bij wachtenden op het trottoir te komen. Die vervolgens niet van het kleine busje gebruik wilden maken.
Dan volgde een snelcursus plat-Mandarijn. «Die sufkut stapt niet in. Laat haar gauw sterven» , was nog heel beschaafd. De meeste verwensingen sloegen op necrofiele handelingen met de moeder van de onwillige passant. Het busje reed langzaam met de «stinkende paardenscheet» mee , die in het ergste geval werd klemgereden. Dan smeekten we : «chauffeur , rij verder» , en ging het plankgas , zo hard dat je wenste dat je je mond had gehouden. Elke keer als ik uit een nog rijdende xiao gong de straat werd op geslingerd - «uitstappen en vlug een beetje» - dacht ik : dit was de laatste keer.

