DOCUMENT : 43 of 59

PAPER : Algemeen Dagblad

DATE : February 5, 2002


BYLINE : DOOR DORON NAGAN

SECTION : Cultuur & Media ; Pg. 13

LENGTH : 850 words

DATELINE : Brussel

BODY :

HEADLINE : De mooiste Aida ooit komt uit Brussel ; Bob Wilson : «Tegenstellingen creeren spanning»

De Amerikaanse operaregisseur Bob Wilson laat in Brussel zijn onorthodoxe licht schijnen op Verdi's Aida. Het resultaat : een pure , beeldschone , theatrale en muzikale opera.
Hij vindt de huidige operapraktijk «te gecompliceerd en intellectueel». In de meeste operaproducties van tegenwoordig , zegt de in Armani-pak gestoken Amerikaanse operaregisseur Bob Wilson , word je bedolven onder een teveel aan bewegingen en decors. Dat leidt af.
En zo kwam de werledvermaarde Wilson naar de Brusselse Opera om zijn onorthodoxe licht te laten schijnen op Verdi's populairste opera Aida. Notabene in het theater waar 20 jaar geleden de intellectuele opera onder het bewind van de bevlogen Gerard Mortier zo wat werd geboren. Dus was het binnenhalen van Wilson om een platgetreden werk als Aida op zijn «niet-intellectuele» manier in Brussel te regisseren , zoiets als een heiden in een kerk een preek laten houden. Avontuurlijk , spannend , nieuwsgierig makend , tegendraads.
Aan een interpretatie van een opera heeft hij een broertje dood , zegt Wilson in de foyer van de opera vlak voor aanvang van de premiere. «Het publiek mag zelf interpreteren. Ik bewaar een bepaalde afstand van de materie.» Dat doet hij door zijn bewegingstaal. «Ik begin mijn regie altijd met het menselijke lichaam van de zangers. Ik maak een soort draaiboek vol bewegingsvocabulair. Ik praat nooit over emoties van de zangers.» Vervolgens «plakt» hij zijn bewegingsdraaiboek op de muziek. «Wat we dan zien kan heel anders zijn dan wat we horen» , zegt de regisseur. Elke laag - de muziek , het verhaal , de beweging en de belichting - kan een ander verhaal vertellen. De gestyleerde armbewegingen die zijn zangers maken hoeven niets te betekenen. «Het zijn abstracte bewegingen.» Heerlijk toch , om in het theater straks te gaan zitten en je hoofd niet hoeven breken over allerlei betekenissen ?
Het resultaat is dan ook verbluffend. Nooit heeft Aida zo'n pure , beeldschone , theatrale en muzikale uitwerking gehad dan nu , dankzij de regie , decors en belichting van Wilson , en de perfecte kostuums van Jacques Reynaud. Wilsons theater - weinig beweging , weinig decor - is wat je noemt minimalistisch. Maar vooral is Wilsons theater dat van tegenstellingen. «Hemel en hel zijn een wereld» , zegt Wilson , «en tegenstellingen creeren spanning.» Geef hem ongelijk. Hij noemt ook Marlene Dietrich als voorbeeld : zij had zo'n ijskoud voorkomen , maar o zo'n warme stem. Dus hoor je de triomfmars exploderen vanuit de orkestbak , terwijl op het podium iedereen stilstaat. Slechts enkele balletdansers schuiven langs in grote maar rustige passen. Niks olifanten , kamelen of paarden. En die mis je geen seconde. Want de muziek spreekt. En dirigent Antonio Pappano laat die muziek ook ongelooflijk expressief en opwindend klinken , met zijn fantastisch spelende orkest.
Wilson maakt hier waar wat hij beweert , en wat wij al lang weten , maar wat in stadions en sporthallen op vulgaire wijze bestreden wordt : Aida is geen mega-opera , maar een intiem stuk. Over verscheurde emoties , met een oorlog die slechts op de achtergrond speelt. In de verte. En dat is precies wat Wilson suggereert in het derde bedrijf met een hemelsmooi minimaal decor : heel ver op de achtergrond plaatst hij een betoverende skyline van Egyptische ruines , soms belicht en soms in het donker , slechts een silhouet. De oorlog is aanwezig , is de motor van het verhaal , maar slechts een aanleiding voor de emoties. Grandioos. Zo veel zeggen met zo weinig. Behalve die skyline in de verte staat er niets op het podium.
Wilson pakt je bij de strot met zijn decors en vooral met zijn belichting. Wat hij aan beeldende , spannende en suggestieve lichteffecten bedenkt grenst aan het geniale. Maar vlak zijn regie niet uit. Die geeft de muziek ruim baan. Maar laat ook de emotie uiteindelijk een belangrijke rol spelen , als het daar op aankomt. Als de in de steek gelaten Amneris aan het slot haar pijn niet meer kan opkroppen , stapt zij ineens uit Wilsons regiedwangbuis. Amneris - een prachtig gezongen en geacteerde rol van Ildiko Komlosi - verliest zich in emotionele mimiek , alsof zij door de pijn uit haar beheerste rol even valt om daarna telkens weer zich in handen te nemen en terug te vallen in haar Wilson-keurslijf van strakke beweging , zo van : ik moet flink zijn.
Van begin tot einde zit je met kinderlijke opwinding naar zoveel prachtigs te kijken en te luisteren. Tenor Johan Botha is een droom van een Radames. Hij zingt met zoveel gemak , elegantie en onopgesmukte expressie , zonder dat tenorachtige ik-zing-hoog-en-sta-op-het-punt-van-exploderen-geluid. Norma Fantini ( Aida ) , Philip Ens ( Ramfis ) , Mark Doss ( Amonasro ) , ze zingen allemaal geweldig. Dirigent Pappano treft met het uitstekende orkest de nuance en tempo van Verdi optimaal. Deze Aida vergeet je nooit meer. Helaas zijn de voorstellingen in Brussel uitverkocht. Maar spaar alvast uw geld op , want volgend jaar komt deze productie bij de Londense opera Covent Garden.
Philip Ens als Ramfis en Ildiko Komlosi als Amneris.

TAIL :
Opera ; Kunst en Cultuur ; Kunst ; Muziek ; Klassieke Muziek

