DOCUMENT : 136 of 158

PAPER : Algemeen Dagblad

DATE : February 4, 2002


BYLINE : DOOR ANTOINETTE REERINK

SECTION : Binnenland ; Pg. 7

LENGTH : 268 words

DATELINE : Parijs

BODY :

HEADLINE : Een tikje jaloezie ; Frankrijk

Het Huwelijk leeft in de Republiek ! Op zijn minst een beetje.
De kaartjesverkoper in een Parijse bios bespeurt vrijdagavond een accent bij zijn client. Welk ? «Ah Hollands ! Dan is het voor jou een bijzondere dag morgen. Ja ja , ik heb er van alles over gelezen. Over Maxima's vader , over haar favoriete Argentijnse priester. Maar wat is ze mooi ! » Zijn stem verraadt het gemis van een aansprekend koningshuis in Frankrijk. Hij lijkt een tikkeltje jaloers.
In Paris Match staan zes pagina's over het droompaar. Het blad neemt het op voor de «prinses afkomstig van de pampa». «Arme Maxima ! Zij heeft het mea culpa moeten uitspreken om te boeten voor de fouten van haar vader.»
Het Franse persbureau AFP vindt vooral de kerkdienst typisch Nederlands. Deels protestants , deels katholiek , «zonder twijfel een teken van de beroemde Nederlandse tolerantie». Frankrijk kan het spektakel zaterdag live volgen op de grootste Franse tv-zender TF1. Zanger Dave , nog altijd de bekendste Nederlander in Frankrijk , voorziet de glamourbeelden van commentaar.
De Nederlandse gemeenschap in Frankrijk had van de ambassade een uitnodiging gekregen om het feest in de Club des loges van Roland-Garros te vieren. Uiteraard ook met live-beelden , en daarna zelfs tangoles.
Maar de rel rond de in Zuid-Frankrijk woonachtige dochter van Irene kreeg in dezelfde krant meer ruimte. Prinses Margarita had diverse rekeningen niet betaald. Dat probleem is volgens de zondagkrant enkele dagen geleden gladgestreken.

TAIL :
Kranten ; Koningshuizen ; Recht ; Politiek en Staat ; Staatsrecht ; Staatsvormen ; Media ; Pers

