DOCUMENT : 4 of 119

PAPER : Algemeen Dagblad

DATE : February 9, 2002


BYLINE : DOOR JAAP ROELANTS

SECTION : Economie ; Pg. 39

LENGTH : 676 words

DATELINE : Apeldoorn

BODY :

HEADLINE : Vuilgroene stroom uit kippenmestcentrale

Apeldoorn krijgt een energiecentrale op kippenmest , waarmee duizenden gezinnen van warmte en stroom voorzien kunnen worden. Een «groen» project waarin de gemeente Apeldoorn , producent Fibroned en afnemer Nuon deelnemen. Maar verbrande kippenmest is niet zo groen.
In Apeldoorn is iedereen enthousiast. Alle vergunningen zijn binnen , over enkele maanden gaat op industrieterrein Ecofactorij de eerste spa van de energiecentrale de grond in. De financiering is rond , de kippenboeren binnen een straal van 70 kilometer rond Apeldoorn zijn gewaarschuwd : er is ruimte voor 300.000 ton mest per jaar. Dat is 15 procent van de totale kippenmestproductie in ons land.
Behalve dat de centrale stroom opwekt , zal de restwarmte via een nieuw warmtenet ( kosten ruim 40 miljoen euro ) geleid worden naar in totaal 5000 nieuw te bouwen woningen. Dat heeft grote ruimtelijke voordelen : de huishoudens hebben geen eigen ketels , boilers , geisers of stookruimten meer nodig. Bovendien is het water altijd warm.
Bijna iedereen is dan ook gelukkig met het plan : Apeldoorn heeft berekend dat het zich kan profileren als duurzaam en milieuvriendelijk , producent Fibroned weet zeker dat het geld kan verdienen aan de mestverwerking , stroom , warmte en de as die overblijft , want die is goed voor de betonindustrie en Nuon heeft weer groene energie. Ook minister Brinkhorst ( Landbouw ) is een tevreden mens , want hij is van z'n verzurende kippenmest af.
Milieuverenigingen gaan echter steeds meer vraagtekens zetten bij bepaalde vormen van groene stroom. Door de sterk toenemende vraag naar duurzame , groene stroom worden energiebedrijven en overheden steeds creatiever in de definitie ervan. Het verbranden van kippenmest , dat ook al in de centrale van E.ON op de Maasvlakte bij Rotterdam gebeurt , zal toch zeker niet schoner zijn dan kolen , laat staan gas. Volgens Natuur en Milieu is deze stroom helemaal niet groen , maar zwart , door de directe uitstoot van schadelijke stoffen en omdat het de mineralen in de mest voorgoed onttrekt aan de natuur. Maar minister Brinkhorst wil de mest juist uit de kringloop halen om verzuring van de bodem af te remmen. Het derven van een aanzienlijk bedrag aan ecotax , die afnemers van groene energie niet hoeven te betalen , neemt hij voor lief.
Op het Apeldoornse industrieterrein Ecofactorij , waar de kippencentrale zal komen , mogen zich alleen bedrijven vestigen die duurzame energie hoog in het vaandel hebben staan. Er wordt gewerkt aan een vijftal windturbines en een systeem in het wegdek dat op warme dagen de hitte van het asfalt vasthoudt en later bijvoorbeeld een plaatselijke loods kan verwarmen. Projectleider P. Scherders is enthousiast : «Met de nieuwe centrale besparen we 5 miljoen kuub aardgas per jaar. Dat betekent een reductie van de CO2-uitstoot van ongeveer 10.000 ton.»
Natuur en Milieu gaat zich steeds meer ergeren aan deze rekensommetjes en het creatief boekhouden met groen. De organisatie heeft samen met de Gelderse Milieufederatie bezwaar tegen de centrale in Apeldoorn aangetekend. Marijke Brunt van Natuur en Milieu : «Wij maken bezwaar tegen de luchtvervuiling. Er komt CO2, kwik en cadmium vrij , dat kun je dus niet groen noemen. Hier gaat het om kippenmest , maar wij zijn ook tegen het verbranden van diermeel , havenslib of ander schadelijk afval. Wat wordt er niet allemaal de lucht in geblazen ? Wij pleiten ervoor dat er veel striktere regels voor groene stroom gaan gelden.»
In Engeland draaien overigens al enkele centrales op kippenmest , maar wel op de uitwerpselen van Britse kippen. Toen er plannen waren om ook mest van Nederlandse kippen te gebruiken , stonden de Britse boeren op hun achterste benen. Ze waren bang dat hun boerderijen besmet zouden worden met salmonella en pseudovogelpest uit Nederland...
Hoe groen is groene stroom ? Groene energie is slechts 1,2 procent van de totale energieproductie. Volgens het milieuverdrag van Kyoto had dat 3 procent moeten zijn. IN 2020 moet dat 10 procent zijn.

TAIL :
Energievoorziening ; Milieu ; Natuur en Milieu ; Economie

