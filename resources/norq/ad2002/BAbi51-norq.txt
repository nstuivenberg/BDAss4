DOCUMENT : 51 of 158

PAPER : Algemeen Dagblad

DATE : February 7, 2002


BYLINE : VAN EEN ONZER VERSLAGGEVERS

SECTION : Binnenland ; Pg. 3

LENGTH : 356 words

DATELINE : Arnhem

BODY :

HEADLINE : Oud-SS'er blijkt net over de grens te wonen

Oud-verzetstrijders zijn woedend over het nieuws dat de gezochte oorlogsmisdadiger Heinrich Boere zich al jaren in Duitsland blijkt schuil te houden.
De inmiddels 80-jarige oud-SS-officier Boere woont net over de grens. Tijdens de Tweede Wereldoorlog maakte hij deel uit van het beruchte Sondercommando Feldmeyer , dat destijds in ons land ten minste 30 verzetsmensen doodde.
Kort na de Tweede Wereldoorlog werd Boere opgepakt. Maar hij ontsnapte in 1947 uit een arrestantenwagen en verdween met de noorderzon. Twee jaar later werd hij door de bijzondere strafkamer in Amsterdam bij verstek ter dood veroordeeld wegens moord , hulp aan de vijand en krijgsdienst bij de vijand. Dit vonnis is onherroepelijk en is nog niet verjaard. Zodra Boere in Nederland wordt gesignaleerd , wordt hij opgepakt , verzekert het Openbaar Ministerie in Arnhem. Justitie vroeg Duitsland al in 1980 om zijn uitlevering. Maar dat werd drie jaar later afgewezen , omdat de man inmiddels Duits staatsburger was.
Het nieuws dat Boere al die jaren rustig in Duitsland heeft gewoond , valt slecht bij de Stichting Samenwerkend Verzet 1940-1945. Secretaris mr.P Coumou : «Dat zo'n man , na alle ellende die hij hier heeft veroorzaakt , zich aan vervolging heeft weten te onttrekken , wekt bij mij woede en ergernis. En nabestaanden van slachtoffers zal dit ongetwijfeld pijn doen.».
De stichting steunt elke poging Boere alsnog uitgeleverd te krijgen. «Zijn leeftijd doet daar niets aan af. Het zou niet juist zijn die straf te vergeten , omdat hij zich aan vervolging heeft onttrokken» , aldus Coumou.
Maar de stichting is pessimistisch. «Het is natuurlijk ook uitermate moeilijk als dat soort mensen het Duitse staatsburgerschap heeft. En we moeten natuurlijk niet handelen in strijd met de internationale rechtsregels , hoezeer je dat misschien als oud-verzetsman zou willen» , zegt Coumou. Behalve Boere staan er volgens het OM in Arnhem nog zeven oorlogsmisdadigers op de opsporingslijst , onder wie Herbertus Bikker ( 87 ) , die ook ter dood werd veroordeeld en eveneens in Duitsland woont.

TAIL :
Oorlogsmisdaden ; Recht ; Criminaliteit ; Delicten

