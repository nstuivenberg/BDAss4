DOCUMENT : 44 of 119

PAPER : Algemeen Dagblad

DATE : February 7, 2002


BYLINE : DOOR WIM MEIJ

SECTION : Economie ; Pg. 18

LENGTH : 315 words

DATELINE : Rotterdam

BODY :

HEADLINE : Salmonellavrij kippenvlees in winkel

Begin mei ligt het eerste gegarandeerd salmonellavrije kippenvlees uit Nederland in de winkel. De supers van Albert Heijn en de Sperwergroep gaan dit vlees verkopen.
AH denkt in 2004 heel het basisassortiment kip salmonellavrij te kunnen aanbieden. Het Nederlandse kippenvlees zal iets goedkoper dan het Deense salmonellavrij kippenvlees , dat het gaat vervangen. Overigens verdwijnt het wettelijk verplichte etiket niet van het vleespakketje. Het vlees is dan wel salmonellavrij , maar kan altijd nog de gevaarlijke campylobacter bevatten.
De salmonellavrije productieketen is opgezet door de pluimvee-integratie Plukon ( Friki ) met financiele steun van het ministerie van Landbouw. Zowel de voerleveranciers als broederijen , slachterijen en beide supermarktconcerns zijn daarbij betrokken.
Het ministerie is tot deze stap gekomen , omdat het vindt dat de bestrijding van salmonella in kippenvlees niet snel genoeg gaat. De kuikenvleessector heeft de doelstellingen die het zich had gesteld , wat betreft het terugdringen van de besmettingen met salmonella en campylobacter , niet gehaald.
Daarom heeft het ministerie vorig jaar besloten afzonderlijke convenanten af te sluiten met enkele voorlopers in de sector en zo druk op de ketel te houden. Alleen Plukon is daarvan overgebleven. Met dit experiment hoopt het ministerie een scherper inzicht te krijgen in de meest effectieve en verantwoorde wijze van salmonellabestrijding.
Het convenant is bij het Productschap voor Vee , Vlees en Eieren in het verkeerde keelgat geschoten. Het productschap vindt dat de afspraken die met Plukon zijn gemaakt het Actieplan Salmonella van de kuikenvleessector ondermijnen.
Bovendien wordt in het convenant niet gesproken over de bestrijding van de campylobacterbesmettingen.

TAIL :
Voeding ; Voedselverontreiniging ; Ziekteverwekkers ; Gezondheid ; Geneeskunde ; Consumentenzaken

