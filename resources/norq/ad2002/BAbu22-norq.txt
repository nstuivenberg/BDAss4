DOCUMENT : 22 of 94

PAPER : Algemeen Dagblad

DATE : February 9, 2002


BYLINE : DOOR ANTOINETTE REERINK

SECTION : Reporter / Buitenland ; Pg. R5

LENGTH : 1492 words

BODY :

HEADLINE : Sangatte : zorgelijke hemelpoort

De loods in het Franse kustplaatsje Sangatte was bedoeld als tijdelijk opvangcentrum voor migranten die Engeland proberen te bereiken. De opvang werkt echter als een magneet. De stroom vluchtelingen neemt alleen maar toe. Iedereen wil aan deze bizarre situatie een einde maken , maar niemand weet hoe. «Het is een wereldprobleem.»
Tegen middernacht op 18 januari werd de 27-jarige Omari Nagib geelektrocuteerd. Boven op de trein die hem naar het Britse Paradijs moest brengen. Zijn neef Ismaelli Nagibullah ontsprong de dans net , maar bereikte evenmin de overkant van het Kanaal. Hij is daarom weer terug in Sangatte.
Acht illegalen zijn al omgekomen sinds de opening van het Noord-Franse opvangkamp Sangatte. In die tweeeeneenhalf jaar slaagden ongeveer 40.000 migranten er in via de tunnel het Kanaal over te steken. De 28-jarige Ismaelli Nagibullah zal het ondanks de tragische dood van zijn neef blijven proberen. Hij weet immers dat bijna 90 procent van de in Sangatte samengeklonterde illegalen uiteindelijk de overkant bereikt. Nu de beveiliging strenger is , duurt het alleen wat langer.
Ismaelli Nagibullah is een van de 1.700 migranten in het Rode Kruis kamp in Sangatte. Hij betaalde een fortuin voor zijn riskante en lange reis naar het welvarende Europa. Eerst waren het in meerderheid Kosovaren in het kamp , nu zijn er 117 nationaliteiten , voornamelijk Irakeese Koerden en Afghanen. Allen zijn ondergebracht in een tijdelijke hangar , die steeds meer tekenen vertoont van een permanente opvang.
Niemand heeft een helder antwoord op de aanhoudende stroom economische en politieke vluchtelingen. Het is een Kafkaiaanse situatie waar alleen de mensensmokkelaars beter van worden. De Fransen vinden dat de Engelsen de toelatingseisen voor asielzoekers moeten verscherpen. De Britten menen dat de Fransen het probleem doorschuiven. «Het is een wereldprobleem. Hier in het Westen is welvaart. Die kunnen we in deze tijd van globalisering moeilijk voor ons zelf houden» , zegt de directeur van Sangatte , Michel Derr.
De Eurotunnel is ten einde raad. Op Kerstmis bestormden honderden wanhopige migranten de ingang van de tunnel. Ze liepen hekken omver en trokken palen uit de grond. Het Frans-Britse bedrijf schakelde nog meer bewakers in. In totaal zijn het nu 300. Een miljoenen verslindende beveiliging , waar de onderneming niet verantwoordelijk voor zegt te zijn. Het nieuwe verzoek van Eurotunnel om het opvangkamp in Sangatte te sluiten , wees de rechter vorige week af. Dit tot ongenoegen van de burgemeester van Sangatte , die het kamp , net als Eurotunnel , ziet als een magneet voor migranten.
Directeur Derr van het opvangkamp in Sangatte geeft justitie gelijk. «Na sluiting zwerven deze mensen weer over straat , een onmenselijke situatie waar we juist met succes een einde aan hebben gemaakt. Maar het kamp kan hier natuurlijk niet eeuwig blijven. In feite zijn we slachtoffer geworden van ons eigen succes.»
Ismaelli Nagibullah houdt zich met die discussie niet bezig. Hij heeft maar een doel : de overkant bereiken. «Drie maanden geleden ben ik samen met mijn neef Omari uit Afghanistan weggelopen» , vertelt hij in het kamp. Een vriend vertaalt zijn relaas , want hij spreekt Engels noch Frans. «We woonden in Jalrez. We waren rijk en moesten vluchten voor rovende moordenaars. Mijn vader werd gekidnapt , de hele familie is uit huis gezet. Omdat wij medestanders waren van het communistische regime voor de Taliban , zijn we niet meer veilig in ons land.»
De Taliban hielden de zakenman Ismaelli Nagibullah vijf jaar gevangen in Kaboul. Tijdens een overplaatsing naar Kandahar wist hij te ontsnappen. Het was niet mogelijk om zijn vrouw en drie kinderen nog te zien voordat hij - waarschijnlijk voorgoed - vertrok naar Europa.
Om te kunnen vluchten , moesten Nagibullah en zijn neef Omari elk 12.000 dollar betalen aan smokkelaars in Afghanistan. De twee neven hadden hun oom de opdracht gegeven deze bedragen pas aan de smokkelaars te geven zodra zij telefonisch hun aankomt in Groot-Brittannie zouden bevestigen. «Ik werd in de buurt van Parijs afgezet» , zegt Nagibullah. «Maar men zei me dat het Engeland was. Veel te goedgelovig belde ik mijn oom om het geld over te maken...»
Toen hij het bedrog bemerkte , begaf hij zich naar Sangatte. Daar zit hij nu drie maanden , en zijn neef is dood. De nog jonge man die je eerder 40 dan 28 jaar zou geven , kijkt somber voor zich uit. Slechts twee keer laat hij zich verleiden tot een wazige lach.
Waarom zou hij zijn leven riskeren en niet gewoon in Frankrijk blijven ? «Engeland is veilig. Daar mag ik tenminste werken. In Frankrijk niet. Ik ben hier illegaal. Een hond heeft hier nog meer rechten dan wij. Als we hier in Frankrijk mochten werken , was ik graag gebleven.»
Sinds 1999 hebben minder dan 300 van de 44.000 migranten die Sangatte aandeden , asiel gezocht in Frankrijk. Niemand wil in Frankrijk blijven. Dat blijkt ook uit de flop van het tweede kamp in Cayeux sur Mer aan de monding van de Somme. Dit kamp moest het overvolle opvangcentrum in Sangatte ontlasten. Maar migranten willen daar helemaal niet heen. Het ligt veel te ver van de toegangspoort naar Groot-Brittannie.
Vanuit de door het Rode Kruis gerunde hangar in Sangatte kunnen de migranten lopen naar de haven van Calais of naar de goederentreinen op het treinstation in Frethun. Zelfs storm en flinke regenbuien weerhouden de migranten er niet van hun kans te beproeven. Je pikt ze er zo uit : kleine groepjes vermoeide mannen , de meesten op versleten gympen. Een enkele keer tref je ook vrouwen aan , met nog kleine kinderen op hun arm.
Vanuit Sangatte kunnen ze elke nacht proberen in een vrachtwagen te kruipen , of anders wel in een goederenwagon. De vrachtwagens schepen in bij Calais , de treinen stoppen op het naburige station Frethun. De werkelijke drukte begint 's avonds. De gendarmerie rijdt voortdurend met busjes rond. Dan weer tuft een leeg politiebusje voorbij , dan weer rijdt een busje voorbij , vol met opgepakte migranten die een poging deden door de mazen van het net te kruipen.
De agenten leggen zich morrend neer bij deze nevenfunctie die zij tot hun hoofdtaak hebben moeten verheffen. «We spelen gewoon voor taxi-chauffeur» , zegt een gendarme weinig geamuseerd. De 20 illegalen die hij zojuist heeft opgepakt met zijn collega's levert hij netjes af in Sangatte. Veel zin heeft dat niet. De kampbewoners zullen hun geluk binnen afzienbare tijd opnieuw beproeven.
Nagibullah vertelt dat hij 1500 dollar heeft moeten betalen aan in Sangatte rondhangende smokkelaars die van de vluchtmogelijkheden hun specialisme hebben gemaakt. «Het is een maffianetwerk» , zegt hij. Smokkelaars wijzen nieuwkomers de weg en vragen daar hoge bedragen voor. «Wij Afghanen moeten genoegen nemen met de vluchtweg via het spoor. De Irakezen schermen de vrachtwagen bij Calais af voor hun eigen mensen. Als wij toch op een truck willen klimmen , bedreigen de Koerden ons met messen» , beklaagt Nagibullah zich. De Franse justitie is de laatste tijd strenger voor de plaatselijke mensensmokkelaars. Een aantal werd onlangs nog veroordeeld tot vier jaar gevangenisstraf.
De vraag is of dat zoden aan de dijk zet. Voorlopig zal het leiden tot een verhoging van de bedragen die smokkelaars vragen voor hun kennis van het terrein. Die prijzen zijn al opgelopen sinds de controle bij de tunnel veel scherper is. Tegenwoordig slagen zo'n 30 migranten er elke dag in om de tunnel door te komen. Enkele maanden geleden was dat aantal nog twee keer zo hoog. «Voorheen lukte het migranten om in een paar dagen de beveiliging te passeren. Tegenwoordig kost het ze ongeveer een maand» , aldus Christian Vasseur van het beveiligingsbedrijf SSIM dat voor de spoorwegen werkt.
Ondanks al die barrieres en het verlies van zijn neef denkt Nagibullah er niet over zijn droom op te geven. Hij ziet Eldorado voortdurend aan de overkant liggen. Nu nog terugkeren naar Afghanistan is voor hem geen optie meer. Groot-Brittannie ligt nu zo dichtbij. Zijn landgenoten in Afghanistan zal hij echter niet adviseren hem te volgen. «Nee , als ze het mij vragen zeg ik : ga niet weg. Alleen als je leven werkelijk op het spel staat. Dit is de grootste fout geweest die ik in mijn leven heb gemaakt.»
Sangatte-Frankrijk-Dover
Aantal Asielaanvragen in 2000 per inwoner
Ismaelli Nagibullah , die in Sangatte verblijft , heeft maar een doel : de overkant bereiken. «Hier ben ik illegaal. Engeland is veilig. Daar mag ik tenminste werken.»
Foto Pim Ras
Het opvangkamp in Sangatte herbergt 1700 migranten. Eerst waren Kosovaren in de meerderheid , nu zijn er 117 nationaliteiten ; voornamelijk Irakeese Koerden en Afghanen.
Foto AP
De Franse politie bewaakt illegale immigranten die via de Kanaaltunnel naar Engeland wilden vluchten.

TAIL :
Foto EPA
Vluchtelingen ; Volkshuisvesting ; Openbare orde ; Politiek en Staat ; Openbaar Bestuur ; Infrastructuur ; Maatschappij ; Bevolking ; Migratie

