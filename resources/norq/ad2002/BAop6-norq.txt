DOCUMENT : 23 of 40

PAPER : Algemeen Dagblad

DATE : February 7, 2002


BYLINE : DOOR JACQUES SCHRAVEN

SECTION : Trefpunt ; Pg. 8

LENGTH : 686 words

BODY :

HEADLINE : Volop kansen voor industrie

Het midden- en kleinbedrijf ziet grote kansen voor het vernieuwende
JSF-project. Vooral met betrekking tot de ontwikkeling en het behoud van
hoogwaardige kennis.

Het kabinet moet op korte termijn , waarschijnlijk morgen , beslissen over
vervanging van de F-16 van de Koninklijke Luchtmacht. Mocht dat besluit positief
zijn , dan moet wat mij betreft worden gekozen voor deelname aan de ontwikkeling
van de Amerikaanse JSF.

Waarom ? Het JSF-project is van groot belang voor de Nederlandse
«maakindustrie» , in het bijzonder van de hoogwaardige «maakindustrie». En voor
de universiteiten en kennisinstituten. Nederland wil qua kenniseconomie aan de
Europese top staan en ook mondiaal op dit gebied kunnen wedijveren. Dan ligt
hier een kans die we niet mogen laten lopen. De totstandkoming van een echt
luchtvaartcluster in het post-Fokker tijdperk ligt om de hoek.

De industrie is van groot belang voor de economie. Productieverhogingen zijn
makkelijker in de maakindustrie te bereiken dan in de dienstensector. Vergroting
van de export en het bereiken van technologische vernieuwing hebben daar
aanzienlijke kansen. En niet te vergeten : rond de maakindustrie is volop ruimte
voor dienstverlening. Tussen beide is geen rivaliteit of een tegenstelling. Wat
concreet op tafel ligt is de kans voor de Nederlandse industrie om door deelname
in de ontwikkelingsfase van het project ( voor een aanzienlijk deel op eigen
rekening ) uiteindelijk voor 4,5 miljard euro aan orders in de wacht te slepen.

Met belangstelling volg ik de discussies die thans , voorafgaand aan de
politieke besluitvorming , worden gevoerd. De door mij genoemde argumenten om in
te stappen worden onderkend en spelen daarin gelukkig voluit een rol. Een beeld
waar ik mij wel zorgen over maak , is de suggestie van sommige politici dat de
revenuen van het project eenzijdig terechtkomen bij twee of drie grote
Nederlandse spelers. Dat is een fout beeld. Het is absoluut niet het geval , en
gaat geheel voorbij aan de clustergedachte achter de deelname.

Nederland blijkt bij heel veel instituten en bedrijven kennis en techniek in
huis te hebben die door Lockheed Martin en motorenbouwers GE en P&W gebruikt kan
worden bij de vormgeving van het gevechtstoestel. De industrie en de laboratoria
hebben in de vroege ontwikkelingsfase al 45 miljoen euro gestoken in onderzoek
naar hun kansen bij deelname.

De resultaten bleken nog beter dan verwacht. Vooral door onderling overleg
en de gezamenlijke afstemming met de Amerikaanse industrie en de Nederlandse
overheid (!) hebben veel bedrijven , inclusief het - en ik zeg dit met nadruk -
midden en kleinbedrijf en niet-echte luchtvaartbedrijven , zich kandidaat gesteld
voor deelname aan de ontwikkeling van de JSF.

Als ik het cluster overzie dat kan deelnemen aan ontwikkeling en productie
van de JSF , dan tel ik tien «grotere» ondernemingen. Bovendien zijn er tal van -
middelgrote en kleinere - toeleveringsbedrijven betrokken. Aangezien veel van
deze deelnemende bedrijven geen luchtvaartbedrijven in klassieke zin van het
woord zijn , is er sprake van een aanzienlijke spin off naar ontwikkelingen en
producten in andere , niet-luchtvaartgebonden bedrijfssectoren.

Deze spin off en spill-over naar andere sectoren is aanzienlijk versterkt
door het verdwijnen van de dominante positie op het gebied van
luchtvaarttechnologie en -ontwikkeling van Fokker. De «restanten» van Fokker die
zijn blijven voortbestaan , zijn gedwongen activiteiten op het gebied van
ontwikkeling en productie uit te besteden. Er ligt dus een grote kans voor
Nederland. Ontwikkeling en behoud van hoogwaardige kennis. Ontwikkeling en
behoud van een hoogwaardige industrie. Kansen voor veel bedrijven , ook in het
midden- en kleinbedrijf. Juist dankzij de vernieuwende kwaliteiten van het
JSF-project hebben die ondernemingen de mogelijkheid uit te groeien tot grotere
ondernemingen.

Mr. J.H. Schraven is voorzitter van de ondernemingsorganisatie VNO-NCW.


TAIL :
Industrie ; Vliegtuigen ; Luchtmacht ; Vrede en Veiligheid ; Defensie ;
Krijgsmacht ; Verkeer en Vervoer ; Luchtvaart ; Economie ; Bedrijfstakken

