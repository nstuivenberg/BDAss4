DOCUMENT : 11 of 59

PAPER : Algemeen Dagblad

DATE : February 8, 2002


BYLINE : DOOR AB ZAGT

SECTION : Cultuur & Media ; Pg. 12

LENGTH : 525 words

DATELINE : Berlijn

BODY :

HEADLINE : Veel belangstelling voor Minoes

Konden de katten echt praten ? Dat was een van de vragen die regisseur Vincent Bal gisteravond moest beantwoorden na de internationale premiere van zijn film Minoes tijdens het festival van Berlijn. Ook Duitse kinderen waren zeer gecharmeerd van de verfilming die Bal en producent Burny Bos van het Annie M.G. Schmidt-boek hadden gemaakt.
Al jarenlang moet de Nederlandse filmwereld op de grote internationale filmfestivals van Cannes , Berlijn en Venetie toekijken vanaf de reservebank. Speelfilms worden te licht bevonden voor de prestigieuze competitieprogramma's. Alleen Jeroen Krabbe kreeg het vier jaar geleden in Berlijn voor elkaar met zijn regiedebuut Left Luggage.
Er is echter een categorie films van Nederlandse makelij die wel wereldwijd hoog staat aangeschreven : de familiefilm. Dat blijkt ook dit jaar op het Internationale Filmfestival van Berlijn , waar gistermiddag Minoes de eer kreeg om het hoog aangeschreven Kinderfilmfest , al 25 jaar een vast onderdeel van de Berlinale , te openen. Voor de derde achtereenvolgende keer , na Mariken en Kruimeltje , maakt Nederland kans op de Glazen Beer , die door een jury van 11 kinderen wordt toegewezen. Voor een volgepakt Zoo Palast , tot enkele jaren geleden het hart van het Berlijnse festival , werd Minoes vertoond , met een live insproken vertaling van een Duitse actrice. «Eigenlijk is zoiets een ramp , maar deze vrouw deed het uitstekend» , concludeerde producent Bos na afloop. Er werd in de zaal veel gegniffeld , vooral over de vele visuele grappen. Helaas voor de aanwezige kinderen waren de beide hoofdrolspelers , Carice van Houten en Theo Maassen , door theaterverplichtingen in Nederland , verhinderd om na de voorstelling vragen te beantwoorden van het publiek. Deze taak werd door regisseur Bal en de 11-jarige Sarah Bannier , die het buurmeisje Bibi vertolkt , op zich genomen. Of zij zich tijdens de opnamen niet had bezeerd , wilden enkele van haar leeftijdsgenootjes weten.
Producent Bos heeft wel een verklaring voor de internationale belangstelling voor de Nederlandse familiefilms. «Wat speelfilms betreft is de concurrentie veel groter. De markt voor onze films is relatief kleiner. Bovendien leveren wij kwaliteit , dus is de interesse groot voor ons publiek.»
Renate Zylla , directrice van het Kinderfilmfest , koos Minoes als openingsfilm voor haar festival omdat het een «betoverende , lichtvoetige productie die perfect past bij een feestelijk begin. Nederland heeft wat dat betreft een reputatie hoog te houden».
De internationale belangstelling voor Minoes is inmiddels groot. Bos : «Er is belangstelling uit Japan , Amerika en Duitsland. Maar er is nog niets vastgelegd. Dat gebeurt hopelijk nog tijdens dit festival.»
Bos is nog niet klaar met het werk van Annie M.G. Schmidt. Volgend jaar hoopt hij te kunnen beginnen met Pluk van de Pettenflat. Ook heeft hij plannen om fotograaf Erwin Olaf zijn eerste lange speelfilm te laten regisseren. Bos : «Het wordt een sciencefictionfilm , waarvan Erwin zelf het scenario heeft geschreven. De werktitel is Tom Space.»
Carice van Houten als Minoes.

TAIL :
FOTO JAAP VRENEGOOR
Film ; Kunst en Cultuur ; Kunst

