DOCUMENT : 88 of 119

PAPER : Algemeen Dagblad

DATE : February 5, 2002


SOURCE : ANP

BYLINE : ANP

SECTION : Economie ; Pg. 23

LENGTH : 212 words

DATELINE : Den Haag

BODY :

HEADLINE : Boer kiest vaker voor scharrelvarken

De belangstelling van varkensboeren voor het omschakelen naar biologische scharrelvarkens is tweemaal groter dan verwacht.
Varkenshouders die biologisch willen gaan boeren , konden zich vanaf november inschrijven voor een regeling van het ministerie van Landbouw , dat 30 procent van de omschakelingskosten vergoedt. Voor de regeling , die tot eind januari liep , was EURO 1,8 miljoen beschikbaar. Per varkensboer zou er maximaal EURO 250.000 worden uitgekeerd. Volgens het ministerie zal het inwilligen van de 43 ingediende aanvragen ruim EURO 4 miljoen gaan kosten.
Het departement is blij met het dubbele aantal aanvragen. Vorig jaar wilden zo weinig boeren en tuinders overgaan op biologisch boeren , dat minister Brinkhorst ( Landbouw ) de periode waarin subsidieaanvragen konden worden ingediend maar verlengde. «Boeren hebben blijkbaar meer animo voor biologische landbouw dan altijd wordt gedacht» , aldus het ministerie.
Ook landbouworganisatie LTO-Nederland reageert verheugd op het enthousiasme van de varkensboeren. Voorheen liep de omschakeling naar biologische varkenshouderij nog wel eens vast omdat er geen afnemers waren. Bij deze regeling hoort een vast afzetcontract.

TAIL :
Veeteelt ; Economie ; Bedrijfstakken ; Agrarische Sector ; Landbouw

