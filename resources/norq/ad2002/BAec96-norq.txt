DOCUMENT : 96 of 119

PAPER : Algemeen Dagblad

DATE : February 5, 2002


BYLINE : VAN ONZE POLITIEKE REDACTIE

SECTION : Economie ; Pg. 22

LENGTH : 272 words

DATELINE : Den Haag

BODY :

HEADLINE : Frankrijk pleit voor Franse jager

Nederland moet een «belangrijk Europees gebaar» maken door een Europese straaljager te kiezen als opvolger van de F-16. De Franse minister van Buitenlandse Zaken , Hubert Vedrine , heeft hierop aangedrongen bij zijn Nederlandse collega Van Aartsen.
Vedrine sprak gisteren in Den Haag over intensivering van onderlinge betrekkingen. Volgens hem kan de Franse industrie , die de Rafale in de aanbieding heeft , een toestel leveren dat technisch gelijkwaardig is aan de grootste concurrent , de Amerikaanse JSF.
«Elke keer als Europeanen voor Europa kiezen is het beter» , stelde de Franse minister na zijn gesprek met Van Aartsen. Eerder heeft de socialistische Franse premier Jospin zijn collega Kok er al op gewezen dat de keuze voor een Europees toestel bijdraagt aan «een vergaander ontwikkeling van de Europese defensie- en veiligheidsidentiteit». Ook vanuit andere Europese hoofdsteden is druk uitgeoefend op Nederland , dat rekening zou moeten houden met de Europese eenwording en de wens van Europa de achterstand met de VS op defensiegebied in te halen.
Het kabinet beslist vrijdag over deelname aan de ontwikkeling van de Amerikaanse Joint Strike Fighter waarvoor 800 miljoen euro moet worden uitgetrokken. Een positief besluit leidt vrijwel automatisch tot aanschaf tegen 2010. Het Nederlandse bedrijfsleven wordt voor grote bedragen betrokken in de ontwikkeling van de JSF en profiteert later ook bij de verkoop van de nieuwe toestellen. Kok vindt dat de JSF de beste papieren heeft , maar hikt nog aan tegen de hoge kosten. VVD en CDA zijn voor deelname , D66, GroenLinks en SP zijn tegen , de PvdA aarzelt nog.

