DOCUMENT : 101 of 158

PAPER : Algemeen Dagblad

DATE : February 5, 2002


BYLINE : DOOR ORKUN AKINCI

SECTION : binnenland ; Pg. 3

LENGTH : 594 words

DATELINE : Petten

BODY :

HEADLINE : Alleen Petten maakt zich niet druk

De meeste restaurants in Petten zijn dicht , de vakantiehuisjes onbezet. Het Noord-Hollandse dorp telt amper de helft van het aantal mensen dat er in juli en augustus rondloopt.
Bij de plaatselijke VVV heerst rust , de bolderkarren staan op stal. Het leven is saai in februari. Ach ja , alleen over de plaatselijke kernreactor schijnt wat te doen te zijn. Maar die opwinding kunnen de Pettenaren nauwelijks plaatsen.
Th. Poland is de overbuurman van de reactor. De eigenaar van attractiepark De Goudvis zit daar al 30 jaar. Over zijn gezondheid maakt hij zich totaal geen zorgen , over het verantwoordelijkheidsbesef van minister Pronk ( Milieu ) des te meer. «Zo veel kankerpatienten zijn afhankelijk van de kundigheid van de medewerkers in de reactor. Mensen die nog een paar jaartjes extra kunnen leven door de isotopen die dankzij de reactor worden geproduceerd. Het moet toch niet kunnen dat zo'n minister hem dan wil sluiten ? »
Hij snuift demonstratief. «Lekker he , die frisse lucht ? Vinden de toeristen ook. In de zomer is het hier hartstikke vol. Van mijn gasten is 60 procent Duitser. En pas op , die zijn kritisch hoor. Een paar jaar geleden bleven ze massaal weg toen hier gifzakjes op het strand waren gevonden. Maar dat de kernreactor er staat , maakt hen niets uit. Je merkt ook niet dat hij er staat , op een paar verwijzingsbordjes na.»
Toch zal de Nuclear Research and Consultancy Group ( NRG ) , die de reactor beheert , zijn activiteiten een paar weken stopzetten. Jammer , vinden twee mannen uit Den Helder die een kilometertje verderop hun vrije middag benutten voor een wandeling in de Pettemerduinen. Ze beoordelen de activiteiten van de NRG als «allemaal voor het goede doel». «Natuurlijk moet het bedrijf de veiligheid in acht nemen , maar wij maken ons absoluut geen zorgen. We komen hier ontzettend graag. Loop maar eens een eind door , de natuur is geweldig. Je ziet vogels die je nergens anders tegenkomt. En ze blijven nog wel een tijdje rondfladderen , hoor.»
Bij niemand een spoortje ongerustheid. Terwijl veel Nederlanders schande spreken van de twee scheurtjes die in de reactorwand zijn geconstateerd , haalt de directe omgeving zijn schouders op. «Nul telefoontjes» , zegt een medewerkster van de VVV. «Ook op straat hoor je er niemand over. Het is ook geen kerncentrale , maar een onderzoekscentrum.» Zelf heeft ze enkele jaren op het terrein gewerkt , volkomen op haar gemak. «Veel Pettenaren werken er nog steeds. De reactor staat er al sinds 1961, moeten we ons nu opeens zorgen maken ? » Ze herinnert zich een overval op een postagentschap in het dorp , een paar jaar geleden. «Daar praatten de mensen over , want dat vonden ze erg. Dit niet. Alleen de buitenwereld maakt er een probleem van.»
Hoge Flux Reactor PuttenDe onderzoeksreactor in Petten vertoont scheurtjes , waar bevinden zich die ?
Aluminiummantel van reactorvat 5 cm dik
Scheurtje 40 lang 3 mm dik in lasnaad
Koelwater
Betonnenwand 2 mtr dik
Regelstaven regelen reactor intensiteit
Water
Radioactieve kern ( splijtstof )
Tijdens de kernreactie ontstaat warmte die water verhit en een turbine aandrijft.
Reactor gebouwd in 1960. Doel : onderzoek naar kernenergie
Doel nu : onderzoek naar / productie van radioactieve isotopen ( kankerbestrijding )
Dagelijks 30.000 onderzocht en bestraald.
Ruim 70% van de radioisotopen in Europese ziekenhuizen komt uit Petten.
Er wordt gezocht naar een oplossing voor radioactief afval.
Infographic : Copyright Algemeen Dagblad 050202 /TU

TAIL :
Economie ; Energievoorziening ; Kernenergie

