DOCUMENT : 40 of 158

PAPER : Algemeen Dagblad

DATE : February 8, 2002


BYLINE : VAN EEN ONZER VERSLAGGEVERS

SECTION : Binnenland ; Pg. 5

LENGTH : 227 words

DATELINE : Amsterdam

BODY :

HEADLINE : Verfbom was gericht tegen Huis van Oranje

Het verfbommetje dat zaterdag tegen de Gouden Koets werd gegooid , was niet bedoeld voor prins Willem-Alexander en zijn echtgenote Maxima.
De «witte waterwerper» demonstreerde tegen het Huis van Oranje , waartoe het pas getrouwde paar behoort.
De werper , die anoniem wil blijven : «Het was een aanklacht tegen het omhulsel : de Gouden Koets. Het liet zien dat deze gouden pracht en praal bevlekt is. Deze volstrekt onschuldige , symbolische daad stond voor vrijheid van meningsuiting , die hier met voeten werd getreden door de manier waarop de overkill aan leger en politie optrad tegen al even onschuldige spandoeken , borden en mensen.»
De man stelt dat volgens de grondwet in Nederland iedereen gelijk is. «Maar de Oranjes staan daar boven : ze krijgen onschendbaarheid en andere privileges waar een ander slechts van droomt. Krijgen onze geliefden uit het buitenland zo rap een verblijfsvergunning ? Krijgt u de woning en de uitkering die zij krijgen ? Nee , u bent niet aan hen gelijk , u heet niet Oranje.»
De anonieme verfbommenwerper , die zaterdagmiddag werd aangehouden en dinsdag vrijgelaten , voelde «de behoefte met deze kinderlijk eenvoudige vorm van watermanagement het een en ander» duidelijk te maken.

TAIL :
Vernielingen en vandalisme ; Koningshuizen ; Recht ; Politiek en Staat ; Staatsrecht ; Staatsvormen ; Criminaliteit ; Delicten

