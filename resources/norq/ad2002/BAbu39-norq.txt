DOCUMENT : 39 of 94

PAPER : Algemeen Dagblad

DATE : February 7, 2002


SOURCE : AFP

BYLINE : REUTERS , AP , AFP

SECTION : Buitenland ; Pg. 6

LENGTH : 337 words

DATELINE : Washington

BODY :

HEADLINE : «Iran werkt interim-regering Afghanistan tegen»

Colin Powell heeft Iran er gisteren van beschuldigd de interim-regering in Afghanistan te destabiliseren. De Amerikaanse minister van Buitenlandse Zaken zei dat het «niet in het belang van Iran» is om contraproductief bezig te zijn.
Powell zei niet hoe Iran de regering in Kabul precies tegenwerkt. Wel is hij bereid de dialoog met Teheran aan te gaan. «Ik ben er nog steeds van overtuigd dat we een normaal gesprek kunnen voeren met de Iraanse leiders.»
Eerder beschuldigde de VS Iran ervan uit Afghanistan gevluchte al-Qaedastrijders te herbergen. In Afghanistan zelf heeft de interim-regering intussen haar handen vol aan twee stamhoofden die beiden zeggenschap over de oostelijke stad Gardez opeisen. Regeringsonderhandelaars hebben de partijen gisteren dringend opgeroepen hun bloedige strijd te staken. Zij willen de VS vragen bombardementen uit te voeren op iedereen die blijft vechten.
De speciale VN-gezant Brahimi heeft de Veiligheidsraad gevraagd de vredesmacht in Afghanistan uit te breiden. Volgens hem zijn er meer troepen nodig om de vrede te bewaren. Nu is de vredesmacht ISAF uitsluitend actief in de hoofdstad Kabul. In een toespraak tot de Veiligheidsraad verklaarde de gezant dat burgers en zelfs krijgsheren hen met open armen zullen ontvangen.
Rond Kabul worstelt Afghanistan met andere problemen. De weg die de hoofdstad met het noorden verbindt is getroffen door een zware lawine. Er zijn zeker 20 voertuigen bedolven onder de sneeuwmassa. Gevreesd wordt dat tientallen mensen vast zijn komen te zitten.
Over eventuele slachtoffers was gisteravond nog niets bekend. De interim-regering heeft de VN en het Rode Kruis om assistentie gevraagd maar die hebben niet het materieel om de gestrande reizigers te bevrijden.
Afghanistan wordt sinds dinsdagnacht geplaagd door een koudegolf. Gisteren daalde de temperatuur tot 10 graden onder nul. Voor de komende dagen wordt nog meer sneeuw voorspeld.

TAIL :
Binnenlandse politiek ; Buitenlandse betrekkingen ; Politiek en Staat

