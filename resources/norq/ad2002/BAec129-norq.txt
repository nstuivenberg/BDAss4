DOCUMENT : 10 of 10

PAPER : Algemeen Dagblad

DATE : February 5, 2002


BYLINE : DOOR RIEN MEIJER

SECTION : Beurs Binnenland ; Pg. 25

LENGTH : 591 words

DATELINE : Amsterdam

BODY :

HEADLINE : Financiele sector ligt er bij «als een dweil»

De Amsterdamse beurs weet maar niet uit zijn smalle trading rate te breken. Al weken vertoeft de AEX-index tussen de 480 en 510 punten. Gisteren dook de beursgraadmeter weer eens onder de 500-puntengrens. Ook de MidKap-index moest wat terrein prijsgeven. Er was te weinig positief nieuws om het lagere slot van Wall Street op vrijdag te compenseren.
«Een beetje een zeurende dag» , zegt Andre Sirks van Effectenbank Stroeve , ook vanwege de lage omzetten. Hij schetst een patroon : «Een paar dagen gaat het hard en dan gebeurt er weer iets vervelends , zoals nu bij Tyco.» Dit Amerikaanse conglomeraat blijkt de afgelopen drie jaar voor $8 miljard bedrijven te hebben overgenomen zonder daarover mededelingen te doen. Na het bankroet van energiereus Enron betekent het een nieuwe deuk voor het vertrouwen in de verslaggeving van Amerikaanse bedrijven. Dat gevoegd bij de voortwoekerende ellende in Argentinie , maakt dat de complete financiele sector er momenteel slecht bijligt. «Als een dweil» , zegt Sirks. Van de Nederlandse financials boekte gisteren alleen Aegon winst. «Maar dat moest ook wel een keer.» De Haagse verzekeraar is de laatste tijd fors onderuit gegaan.
ABN Amro verloor 2 procent op EURO 19,90, ING zelfs 2,3 procent op EURO 28,14.ING-bestuursvoorzitter Ewald Kist meldde gisteren tegenover tv-zender CNBC de prognoses over 2001 te handhaven , oftewel een winstgroei van zo'n 5 procent ten opzichte van 2000. Het lopende jaar noemde Kist «onmogelijk» te voorspellen. Concurrent Fortis , dat zich vanaf gisteren gevolgd weet door zakenbank UBS Warburg en het advies «houden» meekreeg , bleef met een koersverlies van 0,4 procent nog redelijk op de been.
Naast de financiele waarden was ook het aandeel Philips in mineur , waarmee het verlies van de AEX al goeddeels is verklaard. Het elektronicaconcern zal donderdag voor het eerst sinds 1996 een jaarverlies bekendmaken , maar beleggers zijn vooral bezorgd over de prognoses voor dit jaar. Daaraan kon een opdracht van het Amerikaanse DirecTV voor levering van satellietontvangers weinig veranderen. De «Flippen» verloren liefst 2,7 procent op EURO 30,90.
Aanvankelijk verging het chipmachinefabrikant ASML niet veel beter , maar daarin kwam rond 13 uur verandering. Toen werd bekend dat ASML door de invloedrijke zakenbank Goldman Sachs was toegevoegd aan de recommended list. Meteen stoof het aandeel omhoog , om 1,8 procent hoger te sluiten op EURO 22,50.
Slechts Buhrmann en Numico deden het beter. Numico profiteerde van de switch van de ICT naar veiliger oorden als de voedingssector. Ook Heineken , Nutreco en Unilever pakten wat winst. Heineken is sowieso in trek. Beleggers oordelen positief over het inlijven van de Russische brouwer Bravo en hopen op meer activiteiten op het overnamepad.
Verder konden beleggers gisteren reageren op de wijzigingen in de diverse Amsterdamse indices , die Euronex Amsterdam vrijdag officieel bekendmaakte. Toeval of niet , de drie grootste verliezers waren de «degradanten» Versatel , UPC en Landis , dat begin maart verdwijnt uit de MidKap-index. Van der Moolen , dat naar de AEX-index doorschuift , won daarentegen 0,7 procent op EURO 34,48. Mede-promovendus CMG vormde de spreekwoordelijke uitzondering op de regel : het ICT-fonds verloor een half procent op EURO 3,94. Op de lokale markt leidden de jaarcijfers van softwarebedrijf Hitt niet tot enige koersbeweging. Het aandeel beweegt zich overigens al drie weken tussen de EURO 6,90 en EURO 7,00.
ING
Bron : Reuters

TAIL :
Financiele markten ; Economie ; Financien

