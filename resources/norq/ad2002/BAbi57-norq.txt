DOCUMENT : 57 of 158

PAPER : Algemeen Dagblad

DATE : February 7, 2002


BYLINE : DOOR EDDY VAN DER LEY

SECTION : Binnenland ; Pg. 2

LENGTH : 594 words

BODY :

HEADLINE : Enschede teleurgesteld

Slachtoffers van de Enschedese vuurwerkramp reageren allemaal op hun eigen manier op de schaderegelingen , zoals die gisteren door de commissie-Van Lidth de Jeude II zijn geformuleerd. Drie meningen.
«Verdriet kun je niet afkopen»
Toon en Femmy van Nieuwenhoven , de ouders van de omgekomen journalist Marcel van Nieuwenhoven , komen niet in aanmerking voor een schadevergoeding. Tot hun opluchting. «Wat stelt geld nog voor als je je zoon hebt verloren ? Niets , helemaal niets. We krijgen hem er niet mee terug. Dat hij in ons hart voortleeft , is veel belangrijker. En dat we dagelijks aan hem denken. En over hem praten. Verdriet kun je niet afkopen. En we hoeven al helemaal niet financieel beter te worden van de dood van onze zoon. Dat zou ook niet goed voelen. Althans , zo beleven wij dat. Als we toch een schadebedrag hadden gekregen ? Dan zouden we het waarschijnlijk wel hebben geaccepteerd , om het in zijn geheel over te maken naar een goed doel. Wat we wel erg vinden , is de manier waarop er met vrijwilligers wordt omgesprongen , die gewond zijn geraakt in het rampgebied , maar op geen enkele manier worden gecompenseerd.»
«Regering laat ons in de kou staan»
Janneke Kroeze , onderwijzeres in het basisonderwijs , raakte door de vuurwerkramp arbeidsongeschikt , maar kan waarschijnlijk niet rekenen op een schadevergoeding. «Door de ramp kon ik mijn huis een tijdje niet in en ben ik psychisch in de war geraakt. Als onderwijzeres op een basisschool in de sociale onderlaag van de samenleving moet je je hoofd goed bij het werk hebben en dat was door alle ellende niet meer mogelijk. Na anderhalf jaar in de ziektewet te hebben gelopen , kwam ik begin dit jaar terecht in de WAO. Ik heb dus een enorme inkomstenval gemaakt , krijg 80 procent van wat ik had en binnenkort nog minder , maar kom niet in aanmerking voor schadevergoeding. Dat is schandalig. Ik kan nergens iets aan doen , maar het lijkt alsof ik de ramp zelf heb veroorzaakt. Je wordt gestraft voor het feit dat er een vuurwerkfabriek is ontploft in je achtertuin. Terwijl ik niet eens wist dat het ding er stond. De regering laat ons volledig in de kou staan , hoewel premier Kok onmiddellijk beloofde dat niemand minder zou worden van de ramp. Dat is dus een illusie gebleken. Bovendien ben ik door mijn ziekte veel sociale contacten kwijtgeraakt. Je kunt wel stellen dat mijn leven is geruineerd. Maar ja , ook daarmee houdt de overheid geen rekening.»
«Geen vertrouwen in de overheid»
Ook de ouders van Nicky Azink , een 21-jarige Enschedeer die bij de vuurwerkramp om het leven kwam , dreigen een schadevergoeding mis te lopen. Omdat hun zoon geen kostwinner was. En omdat ze «pas» na 31 december 2000 in de WAO terechtkwamen. Vader Azink , cynisch : «Vertrouwen in de overheid heb ik niet. Daarom reken ik nergens op. Door alle ellende rondom de dood van Nicky konden mijn vrouw en ik ons beroep niet meer uitoefenen. We raakten arbeidsongeschikt. Een gelukje was dat we ons huis aan de gemeente konden verkopen en een andere woning konden betrekken , om even aan de sores te ontsnappen. Maar nu we niet in aanmerking lijken te komen voor een schadevergoeding , kunnen we ons steeds minder permitteren. En dat tast de levenskwaliteit , die door het verlies van onze zoon toch al flink achteruit is gegaan , steeds meer aan. We hebben de krant al moeten opzeggen en kunnen geen geld meer uitgeven aan hobby's.»
Janneke Kroeze
FOTO ERIC BRINKHORST

TAIL :
Toon en Femmy van Nieuwenhoven
FOTO ERIC BRINKHORST
Slachtoffers ; Ontploffingen ; Rampen en Ongevallen ; Algemeen

