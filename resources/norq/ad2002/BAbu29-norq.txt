DOCUMENT : 29 of 94

PAPER : Algemeen Dagblad

DATE : February 8, 2002


SOURCE : Reuters

BYLINE : AP , REUTERS

SECTION : Buitenland ; Pg. 7

LENGTH : 319 words

DATELINE : Washington

BODY :

HEADLINE : Powell bedreigt Hussein ; Verenigde Staten zullen Irak desnoods op eigen houtje aanvallen

De Verenigde Staten zullen desnoods zonder steun van andere landen militaire actie ondernemen om het regime van Saddam Hussein in Irak omver te werpen. Dat heeft minister Powell van Buitenlandse Zaken gisteren gezegd.
Powell deed zijn uitspraken tijdens een hoorzitting van de commissie voor buitenlandse betrekkingen van het Huis van Afgevaardigden. «Hoe het moet gebeuren ? Ik wil het niet over de bijzonderheden hebben» , zei Powell over het voornemen van de Amerikaanse regering. «Wij geloven nog steeds sterk in een regeringswisseling in Irak en wij kijken uit naar de dag waarop een democratische , representatieve regering die in vrede leeft met haar buren Irak terugleidt naar de familie van naties.»
President Bush heeft Irak genoemd als onderdeel van de «as van het kwaad» , waarvan volgens hem ook Iran en Noord-Korea deel uitmaken. De landen zouden het internationale terrorisme steunen en steeds aansturen op destabilisering van hun regio's.
Powell wees het aanbod van Irak begin deze week om weer te gaan overleggen met de Verenigde Naties van de hand. Het overleg ligt al een jaar stil. Irak wil af van het in 1990 ingestelde economisch embargo , maar dan zal Bagdad eerst de terugkeer van VN-wapeninspecteurs moeten toestaan , zei Powell. Regeringskrant al-Iraq beschuldigde de «kwaadwillende Amerikaanse regering» ervan het overleg met de VN te saboteren.
President Bush heeft gisteren bekendgemaakt de Conventie van Geneve toe te passen op door Amerika gevangen genomen Talibanstrijders , zonder hen overigens de status van krijgsgevangenen te geven. Voor leden van al-Qaeda gelden deze rechtsregels niet. De beslissing volgt op forse internationale kritiek op de manier waarop Amerika gevangen genomen Afghanen behandelt.

TAIL :
Buitenlandse betrekkingen ; Internationale gewapende conflicten ; Terrorisme ; Politiek en Staat ; Binnenlandse Politieke Onrust ; Recht ; Volkenrecht

