DOCUMENT : 3 of 52

PAPER : Algemeen Dagblad

DATE : February 9, 2002


BYLINE : DOOR EDDY VAN DER LEY

SECTION : Voorpagina ; Pg. 1

LENGTH : 479 words

DATELINE : Amsterdam

BODY :

HEADLINE : OM vervolgt Singh Varma niet

Het Openbaar Ministerie in Amsterdam ziet af van het strafrechtelijk vervolgen van Tara Singh Varma. Volgens justitie heeft het oud-Tweede-Kamerlid van GroenLinks weliswaar onbehoorlijk gehandeld , maar is niet bewezen dat ze zich schuldig heeft gemaakt aan strafbare feiten of zelfverrijking.
De Ninash Foundation , die armoede bestrijdt in derdewereldlanden als India , had in augustus vorig jaar aangifte gedaan tegen Singh Varma wegens laster , smaad en oplichting. De stichting was in problemen gekomen , omdat het toenmalige Kamerlid financiele toezeggingen niet was nagekomen.
Ze had een bedrag van 250.000 gulden beloofd om in India onder meer een tehuis op te zetten voor minder ontwikkelde vrouwen. Het project moest worden afgeblazen. Onderzoek door deze krant wees uit dat Singh Varma verstrikt was geraakt in een web van financiele malversaties en leugens. Verschillende instanties lieten beslag leggen op haar woning en haar salaris als Kamerlid.
Vervolg op pagina 5
Ninash Foundation zeer teleurgesteld
Vervolg van pagina 1
Singh Varma
In dezelfde periode dat Singh Varma verstrikt raakte in een web van financiele malversaties , trok zij zich terug uit de Tweede Kamer , omdat ze zou lijden aan een terminale vorm van kanker. In een reeks emotionele diensten nam ze afscheid van familieleden , collega's en mensen die ze liefhad. Later bleek dat Singh Varma het verhaal van de ziekte had verzonnen , waarschijnlijk om de vele schuldeisers - waaronder de Ninash Foundation - mild te stemmen of af te schudden.
De ontmaskering was het sein voor GroenLinks om zich te distantieren van het gedrag van de politica. De partij concludeerde uit een onderzoek niet verantwoordelijk te zijn voor de schade die Ninash had opgelopen door toedoen van Singh Varma , maar keerde wel een bedrag uit van 10.000 gulden. «Omdat we een groen hart hebben» , sprak fractievoorzitter Rosenmoller.
Volgens doktoren zou Singh Varma psychisch ziek zijn. «Maar dat is geen enkele rechtvaardiging voor haar gedrag» , zegt voorzitter Wijting van Ninash. Hij is teleurgesteld in de beslissing van justitie om af te zien van een strafzaak. «Kennelijk kun je zomaar allerlei bedragen toezeggen , zonder dat je iets hoeft te vrezen.»
Wijting legt zich niet neer bij de uitspraak. Na overleg met zijn advocaat overweegt hij in beroep te gaan of een civielrechtelijke procedure aan te spannen. «Niet alleen tegen Varma , maar ook tegen GroenLinks. Die hebben in mijn ogen van die malversaties afgeweten en zijn moreel verplicht voor haar daden. Als je dat niet zo voelt , betaal je toch ook niet die 10.000 gulden ? »
Het OM in Amsterdam onthoudt zich van commentaar op de beslissing.

TAIL :
Politieke partijen ; Parlement ; Fraude en corruptie ; Recht ; Criminaliteit ; Delicten ; Politiek en Staat ; Staatsrecht ; Gemeenten ; Binnenlandse Politiek ; Lokale Politiek

