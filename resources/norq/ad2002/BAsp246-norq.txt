DOCUMENT : 246 of 254

PAPER : Algemeen Dagblad

DATE : February 4, 2002


SECTION : Sport ; Pg. 20

LENGTH : 227 words

DATELINE : Stuttgart

BODY :

HEADLINE : Monique de Wilt met record bij wereldtop

Monique de Wilt heeft zich in Stuttgart met de polsstok bij de wereldtop gevoegd. Ze verbeterde gisteren haar Nederlands record met 15 cm tot 4,40 m en eindigde in de sterk bezette wedstrijd als derde.
De Russische atlete Svetlana Feofanova verbeterde met een hoogte van 4,71 m het wereldrecord van 4,70 m dat de Amerikaanse Stacy Dragila vorig jaar vestigde. Op de 3000 meter scherpte de Ethiopische Berhane Adere het mondiale record van Gabriela Szabo ( 8.32,88 ) aan tot 8.29,15. «Ik zat al een tijd te wachten op een doorbraak» , aldus De Wilt , die afgelopen zomer de finale miste bij de WK in Edmonton. «Ik sprong in juni dan wel 4,35 meter , maar het was allemaal wankel en onzeker. Ik heb hard aan mijn techniek gewerkt. Ik krijg sinds oktober ook mentale begeleiding om mijn zelfvertrouwen op te vijzelen.»
De Wilt had drie pogingen nodig op 4,20 meter , maar kwam daarna beter in de wedstrijd. «De mislukte sprongen op 4,50 meter waren best goed. Maar ik moet nog wennen aan deze hoogte. Ik had zelfs de juiste polsstok niet bij me» , bekende ze. Ze is zeker van een optreden tijdens de indoor-EK in Wenen.
Voor de EK hebben ook polsstokhoogspringers Christian Tamminga en Laurens Looije , en hoogspringer Wilbert Pennings zich al gekwalificeerd. Pennings evenaarde zaterdag in Wuppertal zijn nationale record van 2,28 m.

TAIL :
Atletiek ; Sport

