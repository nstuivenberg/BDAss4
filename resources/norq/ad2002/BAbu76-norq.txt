DOCUMENT : 76 of 94

PAPER : Algemeen Dagblad

DATE : February 5, 2002


SECTION : Buitenland ; Pg. 7

LENGTH : 405 words

BODY :

HEADLINE : NS op de goede weg

Na het tumultueuze vertrek van enkele topfiguren bij de Nederlandse Spoorwegen , is Karel Noordzij nu een maand aan de slag als tijdelijk president-directeur van dit vervoersbedrijf. Omdat hij zijn functie volgens afspraak over vijf maanden al weer wil overdragen aan een opvolger , is er geen tijd te verliezen om op een breed front tot verbetering te komen. De eerste indruk is dat zijn kortstondige aanwezigheid bij NS niet onopgemerkt zal blijven.
Vanaf zijn eerste optreden heeft Noordzij al duidelijk gemaakt dat hij aan het personeel en zijn vertegenwoordigende organen een belangrijke stem toekent. Hoewel die methode uiteindelijk ook haar grenzen kent , is deze benadering voor de mensen in het bedrijf na hun eerdere ervaringen zonder twijfel een welkome verandering. Toch komt de andere «attitude» van de nieuwe topman niet alleen voort uit onbaatzuchtigheid : het delen van verantwoordelijkheden in een onderneming schept wederzijds ook verplichtingen.
De aanpak van de nieuwe directie is hoopgevend , ook al omdat zij niet alleen de ambitie heeft de dramatische situatie voor reizigers zichtbaar te verbeteren , maar ook omdat zij de bereidheid heeft eventuele fouten ruiterlijk toe te geven. Dat treinen zoveel mogelijk op tijd rijden is van het grootste belang , maar klanten hechten ook aan het schoonhouden van de wagons en perrons. Als Noordzij en zijn mededirecteuren op die terreinen vooruitgang boeken , zal ook het vertrouwen in NS weer toenemen.
Van groot belang is ook de mededeling dat plannen om het spoorbedrijf aan een beursnotering te helpen , van de baan zijn. Kerntaak van de spoorwegen in dit dichtbevolkte land is inderdaad betrouwbaar reizigersvervoer. Het inzicht dat rendement alleen van belang is in zoverre het de continuiteit van het bedrijf raakt , zoals Noordzij terecht heeft opgemerkt , dient op enig moment ook een politieke vertaling te krijgen.
De opsplitsing van NS en de verzelfstandiging van de overgebleven onderdelen heeft in feite alleen maar narigheid en onzekerheid teweeggebracht. Het valt in deze interim-directeur te prijzen dat hij ook in dit opzicht lijnen naar de toekomst uitstippelt , waardoor meer mensen kunnen deelnemen aan de discussie over het maatschappelijk nut van de spoorwegen dan alleen de minister , de NS-directie en een aantal onmachtige parlementariers. De trein behoort nu eenmaal van ons allemaal te zijn.

TAIL :
Spoorwegen ; Verkeer en Vervoer

