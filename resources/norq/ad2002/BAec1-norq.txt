DOCUMENT : 1 of 119

PAPER : Algemeen Dagblad

DATE : February 9, 2002


BYLINE : VAN ONZE CORRESPONDENTEN

SECTION : Economie ; Pg. 37

LENGTH : 538 words

DATELINE : Rotterdam

BODY :

HEADLINE : «Duisenberg een grapjurk»

Zijn de meeste reacties over het vertrek van Europese bankier Wim Duisenberg in Nederland positief , in de landen om ons heen klinken ook kritische geluiden door.
Voor de Fransen was het geen groot nieuws dat Duisenberg zijn vertrek bij de Europese Centrale Bank aankondigde. Tenminste , zo formuleerde Laurent Fabius het , de Franse minister van Economie en Financien. Waarschijnlijk was de bewindsman al een paar dagen eerder op de hoogte gebracht. De reactie van president Chirac was ook niet uitbundig. Hij verzekerde de bankpresident zijn volledige steun tot aan het einde van zijn missie.
Volgens de Franse krant Liberation waren er zonder Chirac nooit problemen gerezen over de opvolging van de Nederlander. Het was immers de Franse president die tijdens de Europese Raad in Brussel in mei 1998 hamerde op de benoeming van Jean-Claude Trichet als eerste ECB-topman. Andere Europese leiders gaven echter de voorkeur aan Wim Duisenberg. Na een dag steggelen zou daarom er een herenakkoord zijn gesloten. Duisenberg zou niet zijn volle termijn uitzitten en na de invoering van de euro plaats maken voor een Franse opvolger. De Duitsers voelden zich vernederd en ook Duisenberg zou het , aldus Liberation , Chirac nooit vergeven hebben.
Belgie zal Duisenberg , afgaande op de krantencommentaren , gauw vergeten zijn. «Een grapjurk die er een duivels genoegen in schiep zijn tegenstanders in spanning te laten over zijn vertrekdatum» , aldus de krant La Derniere Heure. Ook de gezaghebbende Financieel-Economische Tijd is niet mals : «Hij en vice-president Noyer haalden nooit de uitstraling en geloofwaardigheid die je van een centraal bankier verwacht.»
De «wijze beslissing» , zoals de Belgische minister van Financien ( en vast criticus van Duisenberg ) Didier Reynders het terugtreden van Duisenberg in dagblad De Morgen noemt , is voor Le Soir «de laatste verrassing van Wim». De Standaard haakt aan bij een gerucht dat in Brussel al dagen de ronde doet : dat Duitsland Trichet zal steunen in ruil voor Franse steun om de Brusselse «gele kaart» over het sterk oplopende Duitse begrotingstekort van tafel te krijgen.
In Duitsland maken analisten zich vooral zorgen over de opvolging van Duisenberg als de meest voor de hand liggende kandidaat , de Fransman Trichet , niet beschikbaar zal zijn. «In dat geval staan we voor een lange periode van onzekerheid. Het gevaar bestaat dat de huidige president de komende tijd als aangeschoten wild wordt beschouwd» , aldus de HypoVereinsbank en Goldman Sachs in Duitsland. Maar de Dresdner Bank was duidelijk positiever en typeerde het besluit van Duisenberg als «een geniale zet».
Volgens Die Welt , een toonaangevende krant in Duitsland , dreigt er echter wel degelijk een opvolgingsconflict. «Een discussie over de opvolging kan het ambt van de President van de Europese Bank beschadigen. Bovendien zal duidelijk worden of het Verdrag van Maastricht daadwerkelijk inhoud heeft , of niet meer is dan een lippendienst van landen die het eigenlijk niet met elkaar eens zijn.» De Frankfurter Zeitung voegt daar nog aan toe dat «wie Duisenberg ook opvolgt , hij moet zich erop instellen dat het politieke klimaat voor de Bank in Europa ruwer wordt.»

TAIL :
Financien ; Economie

