DOCUMENT : 41 of 59

PAPER : Algemeen Dagblad

DATE : February 5, 2002


BYLINE : VAN EEN ONZER VERSLAGGEVERS

SECTION : Cultuur & Media ; Pg. 13

LENGTH : 419 words

DATELINE : Rotterdam

BODY :

HEADLINE : Punk haalt traditiegetrouw uit naar het koningshuis

De pracht en praal van Het Huwelijk wordt niet door iedereen gewaardeerd. Wie herinnert zich niet God save the queen van de Sex Pistols ? Kroningen en koninklijke huwelijken : een bron van inspiratie voor vele punkbands.
De net verschenen cd Maximaal Onthaal probeert de Maximania te verdrijven met maatschappij-kritische muziek. Verschillende punk- en hardcorebands benadrukken in hun nummers enkele negatieve aspecten van het koningshuis. Naast het verleden van Jorge Zorreguita komen ook onderwerpen als de onduidelijke invloed van de koningin en de omstreden drijfjacht van de Oranjes aan bod.
«De monarchie is een ondemocratisch instituut. Het is in tegenspraak met het idee dat iedereen gelijk is.» Initiatiefnemer Robert Voogt spreekt als een waardig democraat. De bedoeling van de cd is duidelijk : «We proberen mensen aan het denken te zetten. De boodschap is serieus bedoeld. Het is geen cd die niet alleen voor de lol is gemaakt.»
De Amsterdamse band The Shining windt er geen doekjes om : I just wanna turn some blue blood red is een zin uit het nummer Lack of Interest. «We zijn niet echt zo agressief hoor» , stelt gitarist Robbert Lammertink ons gerust. «Het is bedoeld als statement. Wij zijn tegen de manier waarop het huwelijk ons door de strot is geduwd. Eigenlijk hoort de situatie in Argentinie veel meer aandacht te krijgen dan het huwelijk.»
De Amsterdamse band Uit de Sloot heeft haar inspiratie voor het nummer Los Huevos de Guillermo uit het verleden van Maxima's vader gehaald. Bassist Jack Jansen : «Het betekent »De eieren van Willem«. Het is half Nederlands en half Spaans. Voor punk en undergroundmuziek is het een traditie om de keerzijde van het koningshuis te laten zien.
»Is de cd niet stiekem bedoeld om snel wat geld te verdienen ? Dat druist toch in tegen de waarden en normen van punk ?
«Nee» , zegt initiatiefnemer Robert Voogt stellig. «Ik hou er geen stuiver aan over. Een groot gedeelte van de opbrengst gaat naar Argentijnse organisaties als Madres de Plaza en H.I.J.O.S. Zij stellen het regime van Videla aan de kaak en vragen aandacht voor de verdwenen personen.»
Maximaal Onthaal is uitgebracht door het speciaal opgerichte platenlabel Royal Blood Records.
De distributie wordt gedaan door Sonic Rendezvous. De cd is onder meer verkrijgbaar bij platenzaken als Independent Outlet in Amsterdam en de Velvet in Rotterdam.

TAIL :
Popmuziek ; Koningshuizen ; Recht ; Politiek en Staat ; Staatsrecht ; Staatsvormen ; Kunst en Cultuur ; Kunst ; Muziek

