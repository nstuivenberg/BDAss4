DOCUMENT : 76 of 158

PAPER : Algemeen Dagblad

DATE : February 6, 2002


BYLINE : DOOR BERT HUISJES

SECTION : Binnenland ; Pg. 5

LENGTH : 359 words

DATELINE : Driebergen

BODY :

HEADLINE : Politie opent jacht op valse nummerborden

De politie opent de aanval op automobilisten die hebben geknoeid met hun kenteken. Het Korps Landelijke Politiediensten ( KLPD ) wil op grote schaal nummerborden controleren op echtheid. Hiervoor worden acht auto's voorzien van de modernste camera's en computers.
Deze wagens kunnen op drukke snelwegen volautomatisch alle passerende kentekens controleren. Een camera registreert de passanten ; de computer leest het kenteken en gaat na of de nummerborden echt zijn of afkomstig zijn van gestolen , gesloopte of geexporteerde auto's. Slaat de computer alarm , dan wordt de automobilist van de weg gehaald.
Een eerste rijdende controlepost , de «Catchken» , is onlangs in gebruik genomen door de verkeerspolitie , die de eerste resultaten veelbelovend noemt. Als de tests positief uitvallen , volgen er nog zeven.
Met kentekens wordt vooral gefraudeerd om bekeuringen te ontlopen. Ook knoeien automobilisten met kentekens om de herkomst van een auto te verdoezelen of de belasting te omzeilen. «Je kunt bijvoorbeeld gemakkelijk twee auto's , als ze op elkaar lijken , op een kenteken laten rijden. Dan betaal je voor beide auto's maar een keer» , zegt A. Folgerts van het KLPD.
Door fraude met kentekens loopt de overheid jaarlijks , volgens een schatting van de Rijksdienst voor het Wegverkeer uit 2000, ongeveer 320 miljoen euro mis. Voor de invoering van het nieuwe nummerbord werd het aantal valse kentekens op 280.000 geschat. Een vermindering van het aantal afgiftepunten van nummerborden , had dit moeten terugdringen. Maar dat systeem blijkt allesbehalve waterdicht te zijn. Sindsdien worden kentekens vaker van geparkeerde auto's afgeschroefd.
Tot nog toe moesten steekproefsgewijze controles van kentekens handmatig worden verricht , wat het natrekken van grote groepen weggebruikers zeer arbeidsintensief maakte. Straks kan in een dag alle verkeer langs een meetpunt worden nagegaan. De controle wordt de komende jaren belangrijker door de invoering van rekeningrijden , omdat deze heffing naar verwachting al snel nieuwe fraude zal uitlokken.

TAIL :
Fraude en corruptie ; Wegverkeer ; Verkeer en Vervoer ; Recht ; Criminaliteit ; Delicten

