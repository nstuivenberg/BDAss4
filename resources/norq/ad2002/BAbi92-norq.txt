DOCUMENT : 92 of 158

PAPER : Algemeen Dagblad

DATE : February 5, 2002


BYLINE : VAN EEN ONZER VERSLAGGEEFSTERS

SECTION : Beurs Binnenland ; Pg. 25

LENGTH : 382 words

DATELINE : New York

BODY :

HEADLINE : Tyco brengt beurs omlaag

Over de hele linie stonden de beurskoersen onder druk in de Verenigde Staten. De bedrukte stemming leidde tot een daling van de Dow Jones van 2,22 procent ( 220 punten ) . De technologische Nasdaq Composite moest bijna 3 procent inleveren.
Belangrijkste boosdoener voor de daling op de eerste handelsdag van de week was het Amerikaanse conglomeraat Tyco International. Het bedrijf heeft de afgelopen drie boekjaren ruim 700 bedrijven overgenomen voor in totaal 8 miljard dollar zonder daarover mededelingen te doen , zo werd gisteren bekend. Het nieuws betekent een verdere deuk in het vertrouwen in de boekhouding van Tyco , waarover vorige week al twijfels ontstonden. Het vertrouwen in de financiele verslaggeving van Amerikaanse ondernemingen staat toch al op een laag pitje sinds het Enron-drama.
Dit failliete Amerikaanse energiebedrijf kwam overigens gisteren weer in opspraak , dit keer met het nieuws dat ex-topman Kenneth Lay weigert voor de parlementaire onderzoekscommissie te verschijnen. Hij trok zich afgelopen weekeinde terug omdat hij , zo stelde hij , eerder als verdachte dan als getuige zou worden gehoord. De Amerikaanse Senaat wil de oud-topman nu met een dagvaarding dwingen om alsnog een verklaring af te leggen over de ondergang van de energiereus.
De negatieve berichten rondom Tyco en Enron leidden tot een ware «Enron-itis» : alle bedrijven waar sprake is van een gecompliceerde boekhouding , zoals het farmaceutische concern Elan en de energiebedrijven Anadarko Petroleum en Williams , werden in de uitverkoop gezet. Tyco daalde met ruim 16 procent. En dat terwijl de beurskoers sinds het begin van dit jaar al met 40 procent is ingezakt. Een aandeel Tyco was begin januari nog 59 dollar en is nu geen 30 dollar waard. «De beleggers zien spoken» , verklaarde een bezorgde analist tegenover persbureau CNN. «De zaken zijn heus niet zo slecht als de cijfers ons nu doen geloven. Er ligt grote nadruk op negatief nieuws , terwijl sommige positieve rapporten aan de kant worden gelegd. Maar niet ieder aandeel is een Enron.»
De chipproducenten behoorden tot de zeldzame aandelen die in waarde stegen , nadat de financiele instantie Goldman Sachs positieve ontwikkelingen voor de sector in het vooruitzicht stelde.

TAIL :
Financiele markten ; Economie ; Financien

