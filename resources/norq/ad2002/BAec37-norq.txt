DOCUMENT : 37 of 119

PAPER : Algemeen Dagblad

DATE : February 8, 2002


SOURCE : ANP

BYLINE : ANP

SECTION : Economie ; Pg. 23

LENGTH : 369 words

DATELINE : Amsterdam/Washington

BODY :

HEADLINE : Enron gebruikte Nederland als belastingparadijs

De met veel geraas omgevallen Amerikaanse energiegigant Enron heeft op grote schaal Nederland gebruikt als belastingparadijs. Volgens gegevens van beurswaakhond SEC ( Securities and Exchange Commission ) zette Enron in ons land ruim 140 dochterbedrijven op , zoals Enron Colombia Energy.
Nederland heeft voor buitenlandse bedrijven een aantrekkelijk belastingklimaat. Dat uit zich onder meer in een omvangrijk internationaal verdragennetwerk en een vaak gunstig uitpakkende manier van berekening van de belasting.
In ons land zijn of waren dan ook klinkende namen te vinden , zoals Gucci of Pirelli.
Het gaat veelal om sterk administratief getinte bedrijfjes. Hoewel niet altijd gesproken kan worden van postbusmaatschappijen , komt het aantal personeelsleden veelal niet verder dan een directeur en een secretaresse.
De gebruikte constructie werkt als volgt. Een Amerikaans bedrijf richt in Nederland een dochter op. Deze dependance verstrekt een lening aan bijvoorbeeld een Colombiaanse tak van de Nederlandse dochter. De Colombianen mogen de betaalde rente over die lening van de winst aftrekken. In Nederland wordt wel belasting betaald , maar dan op gunstige voorwaarden. De Amerikaanse fiscus beschouwt het Nederlandse bedrijf als een onderdeel van de Colombiaanse firma en de rente-inkomsten niet als winst.
Kenneth Lay , voormalig topman van het Amerikaanse energieconcern Enron , verschijnt 12 februari voor de handelscommissie van de Amerikaanse Senaat. Deze zal hem dan horen over zijn rol in het debacle rond het energieconcern , dat op de rand van de afgrond is komen te staan na het verdoezelen van miljardenverliezen.
Lay verschijnt ook , op 14 februari , voor de commissie voor financiele diensten van het Huis van Afgevaardigden. De ex-topman wordt verantwoordelijk gehouden voor de val van Enron.
Er waren enkele dagvaardingen voor nodig om hem te laten verschijnen. Lay zou oorspronkelijk afgelopen maandag vrijwillig voor het Congres verschijnen. Zondag blies hij dit plan echter af omdat hij zich al bij voorbaat veroordeeld voelde.
Een hoorzitting voor een commissie van het Huis van Afgevaardigden ging dinsdag eveneens niet door.

TAIL :
Energievoorziening ; Economie

