DOCUMENT : 73 of 158

PAPER : Algemeen Dagblad

DATE : February 6, 2002


BYLINE : DOOR EDDY VAN DER LEY

SECTION : Binnenland ; Pg. 3

LENGTH : 448 words

DATELINE : Enschede

BODY :

HEADLINE : Woede over regeling in Enschede ; Veel nabestaanden krijgen niets

De Vereniging Slachtoffers Vuurwerkramp Enschede is verontwaardigd over de schaderegelingen die de gemeente wil toekennen.
Steen des aanstoots is dat alleen de nabestaanden van 8 van de 22 dodelijke slachtoffers een substantiele uitkering krijgen. «Onrechtvaardig , achterlijk en te beperkt» , oordeelt de vereniging. «Volwassen kinderen die tijdens de ramp een ouder hebben verloren of ouders die een volwassen kind zijn kwijtgeraakt , krijgen niets.»
Sommige van de nabestaanden reageren woedend en vol onbegrip op de schaderegelingen. Anderen , zoals de ouders van de verongelukte journalist Marcel van Nieuwenhoven , berusten in de situatie. «Wij hoeven helemaal geen geld , want daarmee krijgen we onze zoon niet terug» , zegt moeder Femmy van Nieuwenhoven.
De vuurwerkramp eiste op 13 mei 2000 onder meer het leven van de 21-jarige Nicky Azink. Ruim anderhalf jaar later blijkt dat zijn ouders voor geen enkele schadevergoeding in aanmerking komen. Omdat Nicky «al» 21 was. En omdat ze beiden «pas» na 31 december 2000 in de WAO raakten. «Door die achterlijke regelingen hebben ze nu niets meer» , fulmineert Janny Joosten van de slachtoffervereniging. «Hoewel de commissie Van Lidth de Jeude II in opdracht van de Tweede Kamer enkele maanden geleden heeft gezegd dat niemand minder mag worden van de ramp , bewijzen ze nu het tegenovergestelde» , zegt Joosten.
Volgens de commissie komt slechts een deel van de gedupeerden in aanmerking voor financiele compensatie. Als voorwaarde stelt ze dat de getroffene tijdens de explosie in het gebied moet zijn geweest of er moeten hebben gewoond. Bovendien moet de gedupeerde voor 31 december 2000 ziek zijn geworden. «Indirect getroffenen kunnen dus bijvoorbeeld geen beroep doen op de regeling» , zegt Joosten. «Bijvoorbeeld vrijwilligers , die na de ramp actief waren in het gebied en als gevolg daarvan letsel en dus inkomstenterugval hebben opgelopen. Voorbeelden ? Iemand die tijdens de hulpverlening een schoorsteen op zijn nek kreeg en iemand die een container op zijn been kreeg. Wij begrijpen best dat de commissie misbruik van de regeling wil uitsluiten , maar laat dan een dokter naar de problemen kijken. Op deze manier sluit de commissie echter systematisch een groep getroffenen uit.»
Zoals de onfortuinlijke ouders van Nicky Azink , die buiten alle regelingen vallen. De slachtoffervereniging legt zich niet bij de eindrapportage van Van Lidth de Jeude II neer en heeft de zaak inmiddels onder de aandacht gebracht van de Tweede Kamer. Een woordvoerder van Van Lidth de Jeude wil niet reageren.

TAIL :
Slachtoffers ; Ontploffingen ; Overheidssteun ; Economie ; Nationale Economie ; Rampen en Ongevallen ; Algemeen

