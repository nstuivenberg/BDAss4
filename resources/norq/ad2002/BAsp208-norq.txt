DOCUMENT : 208 of 254

PAPER : Algemeen Dagblad

DATE : February 4, 2002


BYLINE : DOOR PAUL VAN DEN BOSCH EN RENZE LOLKEMA

SECTION : Sport ; Pg. 19

LENGTH : 754 words

DATELINE : Salt Lake City/Calgary

BODY :

HEADLINE : Romme raakt in vorm ; Eerste plaats eeuwige ranglijst , officieus wereldrecord 3 km

Vanwege zijn machtige benen en verbluffende tijden werd Gianni Romme niet zo gek lang geleden beschouwd als de beste schaatser ter wereld. Die status is flink aan het wankelen gebracht , maar op papier is Romme sinds afgelopen weekeinde weer de nummer 1.
In de testwedstrijden op het Olympische ijs in Salt Lake City dook de bijna 29-jarige stayer voor het eerst in zijn carriere onder de 37 seconden op de 500 meter ( 36,97 ) en scherpte hij zijn persoonlijk record op de 1500 meter aan tot 1.47,88. Door die tijden loste hij Jochem Uytdehaage zaterdag af als koploper in de Adelskalenderen , de ranglijst aller tijden over de vier allround-afstanden.
Met een grijns reageerde Romme op die machtsgreep in Amerika : «Dit is echt een historische dag.» Maar daarmee doelde hij toch vooral op het prinselijk huwelijk aan de andere kant van de Atlantische Oceaan.
Gisteren reed Romme ook nog eens een officieus wereldrecord op de 3000 meter , een incourante afstand. Die tijd ( 3.40,02 ) zal echter alleen als een persoonlijk record worden genoteerd , omdat het geen officiele wedstrijd betrof in de Utah Olympic Oval. «Het komt allemaal wel goed» , sprak Romme met een tevreden gezicht.
Hij is na Erben Wennemars ( 1500 meter ) de tweede Spaar Select-schaatser die in korte tijd een wereldrecord rijdt in een niet officieel erkende race.
Romme mag op de komende Winterspelen , die over vier dagen worden geopend , alleen uitkomen op de 10 km. Op die langere afstanden moet Romme nog het juiste gevoel in de benen krijgen. Daarvoor heeft hij nog 2,5 week de tijd , omdat de langste afstand pas in de slotfase van de Spelen wordt verreden.
De race over de 3 km van gisteren was voor hem heel belangrijk. Een week eerder reed de geboren Brabander ( in 6.37,51 ) een zeer matige 5000 meter in Calgary. En juist op de langere afstanden moet Romme zichzelf weer bewijzen.
«Daarom wilde ik hier in Salt Lake City iets rechtzetten voor mezelf. Dat is gelukt. Het ijs gleed lekker. Ik was vooraf een beetje bang dat het in de hal te warm zou zijn voor goede tijden. Ik hoorde dat het 20 graden boven nul zou zijn. Maar de omstandigheden waren prima. Dit is voor mij een mooi teken dat het wel goed zit.»
Als eerste schaatser ooit dook Romme op de Adelskalenderen onder de 150.000 punten. De Sovjet-Rus Andrei Bobrov brak 18 jaar geleden de grens van 160.000, Kees Verkerk nam in maart 1969 als eerste de 170.000 puntenbarriere. Jochem Uytdehaage , samen met Jan Bos de enige twee Nederlandse mannen die in Salt Lake City op drie afstanden mogen starten , heeft bijna een jaar op de eerste plaats gestaan.
De Olympische piste van Salt Lake City onderstreepte andermaal de snelste ter wereld te zijn. De Amerikanen Kip Carpenter en Jennifer Rodriguez bleven gisteren beiden net boven het wereldrecord op de 1000 meter steken. Carpenter reed 1.07,96, met Erben Wennemars als tweede in 1.08,08. Een dag eerder was Jan Bos op dezelfde afstand eenhonderdste sneller geweest. Rodriguez realiseerde 1.14,36. Marianne Timmer had liefst meer dan drie seconden achterstand ( 1.17,55 ) .
In Calgary zijn na twee weken trainingskamp nauwelijks nog Nederlandse schaatsers te vinden. TVM splitste zich vrijdag op. Bob de Jong , Gerard van Velde en de inderhaast aan de ploeg toegevoegde Marieke Wijsman vlogen vrijdag onder leiding van coach Geert Kuiper al naar Salt Lake City , Rintje Ritsma doet dat in de loop van de week. Hij is met trainingspartner Martin Hersman en trainer Jac Orie in Canada achtergebleven. Vannacht schaatste Ritsma nog een 1500 meter. Ritsma doet in Salt Lake City alleen mee aan de Olympische mijl. Zaterdagavond deed de Fries het rustig aan op de 500 meter.
Dat moest ook wel omdat de baan niet echt geprepareerd was voor langebaanschaatsers. De shorttrackers hadden eerder die dag het ijs ook gebruikt. Omdat het ijs veel te zacht was , kwam Ritsma uit op 37,22. Exact een week eerder realiseerde hij nog 36,82. «Jammer van dit ijs» , sprak Orie. «Op deze manier had een testwedstrijd geen zin.»
Tonny de Jong , ook nog in Calgary , reed op de 3km 4.11,49. Dat was iets sneller dan een week eerder , maar nog steeds niet goed genoeg om in Salt Lake City in de medailles te rijden. Gretha Smit ontbrak zaterdag. De Rouveense , die zich heeft geplaatst voor de Olympische 3 en 5km , stond zaterdagochtend wel op het ijs , maar bleek nog lang niet hersteld van de ontsteking van de luchtwegen , waar ze woensdag door werd geveld. «Maar het gaat wel iets beter» , meldde ze.

TAIL :
Schaatsen ; Sport ; Wintersport

