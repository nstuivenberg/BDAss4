DOCUMENT : 196 of 254

PAPER : Algemeen Dagblad

DATE : February 4, 2002


BYLINE : DOOR RENZE LOLKEMA

SECTION : Sport ; Pg. 15

LENGTH : 536 words

DATELINE : Calgary

BODY :

HEADLINE : Kus Olympisch goedgekeurd , trouwjurk niet ; Consul vergeet Evert van Benthem uit te nodigen

Natuurlijk waren de Nederlandse Olympiers ook benieuwd naar haar jurk. En vanzelfsprekend ook naar de kus. De Kus , benadrukte Eline Jurg , bobsleester. Het was een goede kus. «Er zat passie in. Hij duurde langer dan ik dacht. Zo hoor je te zoenen als er miljoenen mensen naar je kijken. Je kan dan niet ordinair te werk gaan.»
Zaterdagavond verzamelden de Olympische atleten zich in de binnenstad van Calgary om samen de beelden van het huwelijk van kroonprins Willem-Alexander en Maxima te bekijken. Die waren toen al uren oud , maar dat had alles met het tijdsverschil te maken. In Canada begint de dag acht uur later dan in Nederland. Honorair consul Irene Bakker had 150 Nederlandse gasten uitgenodigd om toch iets van de historische bruiloft mee te maken. Onder hen leden van de Nederlandse Businessclub in Calgary , de Nederlandse club die vooral bestaat uit emigranten uit de jaren 50 en een delegatie van de Nederlandse wintersporters.
Rintje Ritsma was de bekendste Nederlander die zaterdagavond in het Hotel Westin was te vinden. Aan tweevoudig Elfstedentocht-winnaar Evert van Benthem , twee jaar geleden verhuisd naar het nabijgelegen Red Deer , had de consul niet gedacht , bekende ze. Ritsma zag nauwelijks iets van de beelden die op een groot scherm werden vertoond. De inmiddels bejaarde Nederlanders vonden het prachtig dat deze grootheid hun samenzijn opfleurde. En ze lieten dat blijken ook. «Ik zie hem liever dan Willem-Alexander» , sprak een vrouw op leeftijd. «En dat ga ik hem direct vertellen ook.»
NOC * NSF had 's ochtends vanuit Calgary een gelukstelegram gestuurd naar het bruidspaar. Joop Alberda , lid van Team de Mission in Salt Lake City maar in Calgary ter ondersteuning van de Nederlandse Olympiers , werd geacht de feestgangers toe te spreken. Die speech viel in goede aarde. «Ach , dat hoort erbij» , zei Alberda. «Zo'n receptie is goed voor Nederlanders in het buitenland. En zo'n huwelijk is een mooie aanleiding weer eens bij elkaar te komen.»
Ritsma vond het koningskoppel «een mooi bruidspaar». Toch verbaasde hij zich over de outfit van Willem-Alexander. «Ik had niet gedacht dat hij in een militair uniform zou trouwen. Maar dat zal wel bij een traditie horen.»
Ritsma zong vervolgens het Wilhelmus uit volle borst mee. Daarna wilde Eline Jurg wel wat zeggen over Maxima's bruidsjurk. «Die valt mij tegen» , oordeelde de in Rotterdam geboren bobsleester. «De eerste indruk was , mwah , niet echt bijzonder. Geen decollete , geen schouders. Maar dat mocht misschien wel niet. Maar dat kraagje was veel te hoog opgetrokken , eigenlijk. Ik vond dat sluiertje ook niet zo mooi. En de sleep heb ik niet goed kunnen zien.»
Naar Willem-Alexander had ze niet goed gekeken. «Dat is niet echt mijn type.»
Het andere deel van de Nederlandse schaatsploeg liet zich in Olympisch Salt Lake City via internet op de hoogte brengen van het laatste nieuws rond het huwelijk. «Ze zag er geweldig uit. Niet te veel kant , niet te popperig» , beoordeelde Romme de trouwjurk van Maxima. Erben Wennemars vond de kusfoto's prachtig. «Maxima is een leuk mens. We krijgen straks een leuke koningin.»

TAIL :
Sport ; Koningshuizen ; Recht ; Politiek en Staat ; Staatsrecht ; Staatsvormen

