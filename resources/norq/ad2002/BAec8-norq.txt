DOCUMENT : 8 of 119

PAPER : Algemeen Dagblad

DATE : February 9, 2002


BYLINE : VAN EEN ONZER VERSLAGGEVERS

SECTION : Economie ; Pg. 39

LENGTH : 432 words

DATELINE : Amsterdam

BODY :

HEADLINE : Luchtvaart en reisbranche vechten toeslagen aan

De luchtvaartmaatschappen en de reisbranche hebben een front gevormd tegen het groeiend aantal veiligheidstoeslagen op vliegreizen.
Minister Netelenbos ( Verkeer ) is gevraagd orde te scheppen in de wirwar aan veiligheidstoeslagen op vliegreizen , maar ook wordt aangedrongen op afschaffing. Aanleiding voor het protest is een nieuwe heffing , de «Airport Security Charge». Deze veiligheidstoeslag leidt ertoe dat de reiziger Euro 5,15 extra moet betalen voor alle veiligheidsmaatregelen op de nationale luchthaven. De heffing gaat op 1 april in , tot ergernis van de reisbranche die deze toeslag niet op tijd in de reisgidsen kon opnemen. In totaal is de reiziger straks Euro 17,50 kwijt aan toeslagen op tickets.
De grootste reisorganisatie TUI Nederland voorziet problemen in zijn 200 winkels. «Klanten boeken een reis uit een gids en moeten dan door het personeel worden ingelicht dat de prijs met toeslagen nog eens wordt verhoogd met een niet vermelde toeslag. Dat valt niet meer uit te leggen» , vreest TUI. Volgens de bijna 80 vliegmaatschappijen , verenigd in de Barin en de Saoc , loopt het intussen de spuigaten uit en worden de toeslagen ook nog eens bij de verkeerde neergelegd.
«Als luchtvaart moet je opdraaien voor zaken die gewoon bij de bescherming horen die een luchthaven moet bieden , maar ook voor kosten die een overheid voor haar rekening hoort te nemen» , zegt Frank Allaard namens Barin en Soac.
Hij weet zich gesteund door de directies van grote maatschappijen als Lufthansa , British Airways en Air France en de grote Amerikaanse luchtvaartmaatschappijen.
KLM vecht intussen via de rechtbank tegen het verhogen van de luchthavengelden in 2000. Dit proces wordt op de voet gevolgd door de branchegenoten. Allaard : «Het gaat er ook om dat de kostenstructuur van Schiphol transparant wordt gemaakt. Niemand weet wat de kosten zijn als een vliegtuig is geland. Wat is de prijs van de bagagekelder , de hal , de platformdiensten , maar ook beveiliging ? Nu moet je maar geloven dat het gaat om extra kosten.»
Luchthaven Schiphol is zich met de veiligheidstoeslag van geen kwaad bewust. «De komst van deze heffing was al langer bekend. Wij investeren heel veel geld in de veiligheid en beveiliging van de luchthaven. Alleen al dit jaar zal 98 miljoen euro worden besteed aan veiligheid en samenhangende voorzieningen. Dat geld moeten we ergens in doorberekenen. Vandaar die heffing» , zegt Schiphol.

TAIL :
Luchtvaart ; Reizen ; Consumentenzaken ; Openbare orde ; Politiek en Staat ; Openbaar Bestuur ; Recreatie en Vrijetijdsbesteding ; Verkeer en Vervoer

