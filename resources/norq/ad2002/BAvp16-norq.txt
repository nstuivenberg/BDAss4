DOCUMENT : 16 of 52

PAPER : Algemeen Dagblad

DATE : February 8, 2002


BYLINE : DOOR HANS KLIPPUS

SECTION : Voorpagina ; Pg. 1

LENGTH : 573 words

DATELINE : Salt Lake City

BODY :

HEADLINE : Terpstra wil vlag dragen verplichten

Bestuurslid Erica Terpstra van NOC * NSF vindt dat er snel een soort erecode voor sporters moet komen voor Olympische openings- en sluitingsceremonies.
Daarmee wil ze in de toekomst een genante situatie voor Nederland voorkomen , zoals komende nacht in Salt Lake City. Geen van de Nederlandse schaatsers zal bij de opening van de 19de Winterspelen aanwezig zijn. Ze vinden de plechtigheid te lang en zijn bang kou te vatten. Acht deelnemers van andere takken van sport lopen wel mee , van wie snowboardster Nicolien Sauerbreij de vlag zal dragen. De anderen zijn shorttracker Juffermans en zeven bobsleeers. «Waarom zou ik het niet doen ? Ik wilde toch naar de opening» , zei Sauerbreij. «Als die vlag maar niet te zwaar is.» Veel schaatsers hadden eerder al aangegeven niet te willen. Hoeveel van hen er officieel gepolst zijn , wilde chef de mission Leo Visser niet zeggen. «Dit kan echt niet» , reageerde Terpstra op de afzeggingen. «Het dragen van de vlag en het meelopen bij de opening moeten een eer zijn.»
Vervolg op pagina 18
Visser : Sporters niet dwingen
Visser : Sporters niet dwingen
Vervolg van pagina 1
Erecode
Visser , zelf vlaggendrager in 1992, denkt dat het geen zin heeft om sporters over te halen of te dwingen bij de opening aanwezig te zijn. «De sporter moet zelf de afweging maken. Als hij angst heeft om verkouden te worden , moet hij het niet doen. De prestaties staan voorop. En het is belangrijk dat er nu iemand met onze vlag loopt die daar trots op is.»
Visser zei een tweeledig gevoel te hebben bij de vele afzeggingen. Hij vindt het waard om bij de opening als wezenlijk onderdeel van de Olympische Spelen aanwezig te zijn. Aan de andere kant heeft hij begrip voor de argumenten van de sporters. Deelnemers aan de openingsceremonie zullen volgens Visser liefst zeven uur onderweg zijn. «Dat is een zware belasting» , aldus de chef de mission , die toegaf in zijn tijd als schaatser nooit te hebben overwogen niet naar de opening te gaan.
Visser vindt dat het IOC de Olympische openingsceremonies in de huidige vorm eens tegen het licht moet houden. Het zou veel korter en flitsender kunnen. Daar is NOC * NSF-bestuurder Terpstra het mee eens. «Er moet meer rekening met de sporters worden gehouden» , stelt ze. Met name bij de Winterspelen is de lage temperatuur een groot probleem als sporters lang in de buitenlucht moeten wachten. Een oplossing zou zijn om de ceremonie naar een indooraccommodatie te verhuizen.
Het zijn niet altijd de sporters zelf die besluiten bij een dergelijke gebeurtenis weg te blijven. Ze worden daarover door hun coach geadviseerd. Een aantal Nederlandse schaatsers had in Salt Lake best naar de opening willen gaan. Jochem Uytdehaage mocht bijvoorbeeld niet , omdat hij een dag later op de 5000 meter in actie moet komen. «Ik vind het raar dat er niemand naar de opening gaat» , zei hij. «Als ik had gekund , zou ik zijn gegaan. Zo'n opening geeft me een kippenvel-gevoel.»
Voor de sluitingsceremonie kunnen bezoekers van de website van NOC * NSF , www.sport.nl , hun voorkeur voor de Nederlandse vlaggendrager kenbaar maken. De sporter die de meeste stemmen krijgt , mag het doen. De vraag is dan natuurlijk of de winnaar ook daadwerkelijk naar de sluiting gaat.
Nicole Sauerbreij oefent al met de vlag. «Waarom zou ik vlag niet dragen. Ik wilde toch naar de opening. Als die vlag maar niet te zwaar is.»
Foto Leo Vogelzang
( Pagina 18 )

TAIL :
Sport

