DOCUMENT : 111 of 119

PAPER : Algemeen Dagblad

DATE : February 4, 2002


BYLINE : VAN EEN ONZER VERSLAGGEEFSTERS

SECTION : Economie ; Pg. 13

LENGTH : 315 words

DATELINE : Rotterdam

BODY :

HEADLINE : Vrouwen willen niet meer werken

Nederlandse vrouwen die fulltime voor hun kinderen zorgen , willen niet meer gaan werken.
Moeders zijn tevredener naarmate ze minder werken. Vrouwelijke studenten en scholieren willen bijna allemaal moeder worden. Als ze eenmaal moeder zijn wil 43 procent zich fulltime met het moederschap bezighouden. 47 procent doet dit het liefst in combinatie met een deeltijdbaan.
Dit blijkt uit een onderzoek van het NIDI , het nationaal instituut voor bevolkingsvraagstukken. Het NIDI denkt dat het moeilijk wordt om een groei in de arbeidsdeelname van vrouwen met kinderen te realiseren. Staatssecretaris Annelies Verstand ( Emancipatie ) wil dat 65 procent van de Nederlandse vrouwen in het jaar 2010 meedoet in het arbeidsproces , nu is dat 50 procent.
Verstand vindt het onderzoek onvolledig. «De vraag waarom vrouwen minder of niet willen werken wordt niet gesteld. Vrouwen zijn huiverig voor de stress die de combinatie werk en zorg oplevert.» Een gebrek aan voorzieningen zoals kinderopvang is vaak de belangrijkste oorzaak van de geringe arbeidsdeelname , meent de bewindsvrouw. Ook wijst zij er op dat andere onderzoeken juist het tegendeel bewijzen , namelijk dat vrouwen juist wel meer willen werken.
Het NIDI heeft ook mannen ondervraagd. En maar liefst 27 procent zou in deeltijd willen werken. «De wil van mannen om minder te werken is aanwezig. Alleen gebeurt het bijna niet» , zegt onderzoeker Aat Liefbroer.
Het NIDI bevestigt dat het gebrek aan voorzieningen een belangrijke rol speelt. «Het is wat ongenuanceerd om te stellen dat vrouwen niet meer willen werken. Er moet wel sprake zijn van keuze.
Van de vrouwen die vanwege het moederschap zijn gestopt met werken , zegt 22 procent , dat ze dat niet hadden gedaan als er betere voorzieningen waren geweest» , aldus Liefbroer.

TAIL :
Vrouwen ; Werkgelegenheid ; Economie ; Sociale Economie ; Maatschappij ; Bevolking

