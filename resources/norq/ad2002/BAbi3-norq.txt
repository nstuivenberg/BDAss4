DOCUMENT : 3 of 158

PAPER : Algemeen Dagblad

DATE : February 9, 2002


BYLINE : VAN ONZE CORRESPONDENT

SECTION : Binnenland ; Pg. 3

LENGTH : 185 words

DATELINE : Avenhorn

BODY :

HEADLINE : Saunagast Avenhorn ziek door legionella

Een week voor de opening van de Flora in Bovenkarspel is Noord-Holland opgeschrikt door een geval van de gevreesde veteranenziekte. Een persoon die de besmetting waarschijnlijk heeft opgelopen in sauna Esneniel in Avenhorn , ligt op de intensive-care. De sauna is voorlopig gesloten.
Op de Westfriese Flora , die nu de nieuwe naam Holland Flowers Festival draagt , liepen in 1999 vele mensen een legionellabesmetting op. Uiteindelijk overleden 32 mensen aan de veteranenziekte. «Het is niet te hopen dat zoiets nu weer gebeurt. We zijn echter wel beter voorbereid op een wijd verbreide besmetting dan de vorige keer» , zegt een voorlichter van de GGD in West-Friesland. «In dit geval is sprake van de gevaarlijke variant van de legionella-bacterie. Zo'n 1500 tot 1800 mensen zijn er mogelijk mee in contact geweest.»
Eigenaar K. Groot van de sauna is geschrokken. «Sinds de Flora leven we met legionella. Je eerste zorg gaat natuurlijk uit naar je gasten. Het was altijd in orde. Hiertegen kun je je blijkbaar niet wapenen.»

TAIL :
Ziekteverwekkers ; Slachtoffers ; Algemeen ; Gezondheid ; Geneeskunde

