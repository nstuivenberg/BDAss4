DOCUMENT : 47 of 254

PAPER : Algemeen Dagblad

DATE : February 8, 2002


SECTION : Sport ; Pg. 18

LENGTH : 451 words

DATELINE : Salt Lake City

BODY :

HEADLINE : Nieuwe campagne : Ik sport clean

De Olympische wintersporters die zich willen inzetten voor de antidopingcampagne kunnen een zogeheten atletenpaspoort aanvragen. Het is een document dat zoveel wil zeggen als : Ik sport clean.
Namens het Wereld Anti Doping Bureau WADA kondigden de IOC-kopstukken Johann Olaf Koss en Richard Pound het initiatief aan. De atleet geeft in het papier zijn gehele doopceel op het gebied van doping prijs. Bovendien zegt hij toe altijd en overal bereikbaar te zijn voor eventuele «out-of-competition» controles. In sommige landen is het nu nog mogelijk daarvoor enkele maanden «onder te duiken.»
De commissie van zwaargewichten , ook EU-commissaris Viviane Reding was bij de presentatie aanwezig , liet zich bijstaan door een keur van atleten uit de gehele wereld. Uit Nederland was oud-shorttrackster Penelope Di Lella aanwezig , tweevoudig ( Albertville/ Lillehammer ) deelneemster aan de Olympische Spelen , tegenwoordig werkzaam voor het dopinginstituut NeCeDo.
«Gezien deze achtergrond was ik wel een geschikt iemand» , verklaart ze haar aanwezigheid in Salt Lake. Di Lella zal de komende weken in het Olympisch dorp atleten proberen warm te maken voor het initiatief. «Misschien dat ik me vooral richt op sporters die hun wedstrijden al hebben gehad. Die hebben wat meer tijd zich in deze achtergronden te verdiepen.»
Di Lella spreekt , uiteraard , van een goed project. «De atleet geeft aan de ene kant veel bloot en krijgt in de vorm van informatie via bijvoorbeeld internet veel terug. Hij geeft bovenal een signaal af van : Ik doe niet aan doping. Dat laatste is heel belangrijk. We hopen daarmee vooral de jonge sporters te bereiken. Juist die moeten er van worden overtuigd dat dit soort middelen helemaal niet nodig is.»
Doping is een bijzonder groot thema in Salt Lake. IOC-voorzitter Rogge noemde het na het terrorisme zelfs de grootste bedreiging voor de sport. «Misschien is dat wel heel sterk uitgedrukt» , zegt Di Lella. «Aan de andere kant kan ik het begrijpen. Het probleem van doping is wat groter dan door de sportwereld zelf weleens gesuggereerd.»
Di Lella heeft inmiddels contact gehad met de Nederlandse delegatieleiders Leo Visser en Marcel Sturkenboom. Ze hoopt dat ook het merendeel van de Nederlandse atleten langs komt voor een introductie. «In samenspraak met NOC * NSF zullen we verder ook bekijken in hoeverre we een vergelijkbaar project in Nederland kunnen beginnen.»
WADA is van plan het paspoort voorafgaande aan de Olympische Spelen van Athene voor zomersporters te lanceren. Ook andere topevenementen zullen met het project worden geconfronteerd. Onmiddellijk na de lancering in Salt Lake schreven zich al ruim 50 atleten in.

TAIL :
Sport en lichaam ; Sport

