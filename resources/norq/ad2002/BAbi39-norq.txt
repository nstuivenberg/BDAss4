DOCUMENT : 39 of 158

PAPER : Algemeen Dagblad

DATE : February 8, 2002


BYLINE : DOOR DENIS VAN VLIET

SECTION : Binnenland ; Pg. 3

LENGTH : 723 words

DATELINE : Rotterdam

BODY :

HEADLINE : Moddergevechten rond kernreactor

«Het lijkt wel alsof de directeuren een vete willen uitvechten over de ruggen van kankerpatienten» , zegt de klokkenluider. Inzet van de vijandelijkheden : een kernreactor.
De kemphanen zijn F. Saris , directeur van ECN , en W. Schatborn , die de dagelijkse leiding over NRG heeft. ECN is formeel aandeelhouder van NRG , de onderneming die de reactor beheert. Saris en Schatborn gaan al een week moddergooiend door het leven. Het conflict heeft een grimmige voorgeschiedenis.
1995. In Nederland ontstaat ophef omdat Petten hoogverrijkt uranium uit Rusland wil kopen. De Verenigde Staten hebben de export van het materiaal stopgezet. Petten moet in Amerikaanse ogen overstappen op laagverrijkt uranium. NRG staat niet te popelen om over te stappen , maar ECN , onder leiding van Saris , vindt dat ruzie met de VS moet worden voorkomen. Na veel geharrewar stapt Petten in 2000 over op laagverrijkt uranium , ook al is de voorganger van Schatborn - A. Versteegh - daar mordicus tegen.
Saris is dan al lang tot de conclusie gekomen dat nucleaire energie zijn langste tijd heeft gehad. ECN verlegt het accent van nucleaire naar duurzame energie. Het lachende atoompje maakt plaats voor olijke windmolentjes. Tot groot ongenoegen van Versteegh overigens.
Beide bazen botsen geregeld. Het personeel kiest Versteeghs kant omdat hij «oog heeft voor nucleaire energie». «Saris heeft weinig op met de reactor. Hij is meer van de duurzame energie. Versteegh , daar had je wat aan» , zegt klokkenluider P. Schaap. Hij schakelt najaar 2001 de Kern Fysische Dienst ( KFD ) in omdat er gesjoemeld zou worden met de veiligheid van de hogefluxreactor. Reden : ECN verstrekt andere instructies dan NRG. «Op de werkvloer hoorde je de directeuren ruzie voeren.»
De situatie tussen Saris en Versteegh is dan al onhoudbaar. Versteegh stapt begin oktober op. Er zijn onoverbrugbare verschillen van inzicht , zo luidt de officiele lezing. Saris schuift zijn rechterhand Schatborn naar voren om orde op zaken te stellen in Petten. Saris wil af van de kernreactor , in Schatborn hoopt hij zijn bondgenoot te hebben gevonden.
Schaap : «Schatborn zei tegen me : »wat goed dat je met de problemen naar buiten bent getreden. Ik heb grote bewondering voor je«. Niet veel later werd ik op non-actief gesteld. Het bedrijf maakte me uit voor amokmaker» , aldus Schaap , die zich bedonderd voelt door zijn nieuwe baas. Schatborn blijkt niet Saris« reddende engel in nood. Integendeel. Hij heeft heel andere plannen met Petten. Saris wil de reactor sluiten , Schatborn wil dat allerminst. Donkere wolken pakken zich samen boven Saris» plannetje van de kernreactor af te komen.
Na een reeks incidenten onder Schatborn , wiens leiding de werksfeer in rap tempo zou hebben verziekt , is voor minister Pronk ( Milieu ) de maat vol. Hij legt de reactor tijdelijk stil. Al gauw is het land in rep en roer. Alle kranten reppen over fatale gevolgen voor kankerpatienten , want Petten is een van 's werelds grootste producenten van radio-isotopen voor de nucleaire geneeskunde. Schande , spreken ziekenhuizen. Houd Petten open ! , roepen patientenverenigingen. In een wanhoopsoffensief wendt Saris zich tot de pers. Hij beweert dat de kernreactor zo snel mogelijk dicht moet , omdat anders «Tsjernobyl-achtige toestanden» dreigen. Onzin , zegt Schatborn , de reactor is in prima staat. De raad van toezicht van het bedrijf is het geruzie dan zo beu , dat het afgelopen woensdag beide kemphanen op de vingers tikt. Aan het einde van de avond komt de voorzitter , Eerste-Kamerlid Jan Terlouw , met een voorlopige conclusie. Niet de reactor , maar het management vormt het gevaar. Verandert de «veiligheidscultuur» niet , dan moet de directie weg. Saris heeft alvast het zekere voor het onzekere genomen : per 1 september wordt hij in Leiden decaan van de faculteit der wiskunde en natuurwetenschappen.
Saris heeft zijn eerste gelukswens al binnen. «Een verlies voor ECN , maar een aanwinst voor de universiteit van Leiden» , aldus aspirant-Tweede-Kamerlid D. Samson ( PvdA ) , vroeger milieu-activist in dienst van Greenpeace. «Kernenergie is achterhaald , dat weet ook Saris. Ik heb alle vertrouwen in hem , ook al stond ik ooit lijnrecht tegenover hem. Dat hij een vete heeft uitgevochten over de ruggen van kankerpatienten , is klinkklare onzin.»

TAIL :
Kernenergie ; Economie ; Energievoorziening

