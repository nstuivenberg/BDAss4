DOCUMENT : 46 of 119

PAPER : Algemeen Dagblad

DATE : February 7, 2002


BYLINE : DOOR RIEN MEIJER

SECTION : Economie ; Pg. 18

LENGTH : 644 words

DATELINE : Rotterdam

BODY :

HEADLINE : Voor Kleisterlee wordt 2002 jaar van de waarheid

Op een terrein had Gerard Kleisterlee zijn voorganger al afgetroefd : Cor Boonstra zette in zijn eerste jaar als Philips-president minder geld opzij voor vervelende maatregelen als ontslagen. Een tweede volgt vandaag : Philips boekt voor het eerst sinds 1996 ( het eerste jaar van Boonstra ) een jaarverlies , dat hoogstwaarschijnlijk zelfs het recordverlies van Euro 2 miljard uit 1990 ( het eerste jaar van Jan Timmer ) zal overtreffen.
Vanaf dit jaar zal Kleisterlee moeten bewijzen dat hij zijn voorgangers ook in operationeel opzicht in de schaduw kan zetten. Daartoe wil hij het elektronicaconcern omsmeden tot een snelgroeiend technologiebedrijf. Met andere woorden : een onderneming die niet langer afhankelijk is van de conjuncturele ontwikkelingen , maar zijn aandeelhouders jaarlijks verblijdt met 10 procent meer omzet en 15 procent meer winst. En : voor alle activiteiten een positie bij de mondiale top 3. De vraag is echter of die lat voor het huidige Philips niet te hoog ligt.
Het is een bekend fenomeen in het bedrijfsleven : nieuwe bezems vegen schoon. Veeg alle ellende die je voorganger in jouw ogen heeft achtergelaten snel op een grote hoop , zodat het in de jaren daarna alleen maar beter kan gaan. Bij Boonstra werkte het : na de valse start in 1996 klom de winst van Philips de daaropvolgende jaren tot het recordniveau van Euro 9,6 miljard in 2000, al was het grootste deel te danken aan de verkoop van aandelenbelangen.
Het contrast met het afgelopen jaar is dus op zijn zachtst gezegd fors. Nu is het megaverlies zeker niet alleen te wijten aan de reorganisatiedrift van Kleisterlee. Het jaar 2001 was beroerd voor vrijwel het complete bedrijfsleven - en de technologiesector wel in het bijzonder. De chipmarkt beleefde het slechtste jaar uit de historie , nadat de vraag naar pc's , mobiele telefoons en andere apparaten met halfgeleiders erin wereldwijd inzakte.
Daar valt voor een bedrijf als Philips , dat halfgeleiders en componenten als beeldschermen tot het hart van de onderneming heeft gebombardeerd , niet tegenop te boksen. Wat dat betreft kan het dit jaar echt alleen maar beter. Philips heeft de voorraden bij Semiconductors flink teruggeschroefd , terwijl diverse signalen erop wijzen dat de vraag naar chips aantrekt. Belangrijk , te meer daar Semiconductors door de jaren heen de enige divisie is die structureel meer dan 10 procent groei in zich heeft. De overige «kerndivisies» , Componenten en zorgenkindje Consumenten Elektronica , halen dat niet , terwijl Licht , huishoudelijke apparatuur ( DAP ) en Medische Systemen het meer moeten hebben van hun stabiliteit dan van een enorm groeipotentieel. Lighting en DAP sloten het rampjaar 2001 met winst af , terwijl het verlies van Medical Systems wordt veroorzaakt door de kosten van diverse overnames.
Het geld dat deze divisies - en wellicht de verkoop van belangen in onder meer ASML , Vivendi en Atos Origin - binnenbrengen , zal Philips moeten gebruiken voor sectoren met grotere groeimogelijkheden. Met name Semiconductors , dat vorig jaar uit de mondiale top-10 viel , heeft dringend versterking nodig. Kleisterlee heeft daarbij zijn voorkeur uitgesproken voor kleine , specialistische spelers.
Ook bij Consumenten Elektronica moet nog veel gebeuren. Hoewel deze divisie wel tot de wereldtop behoort , zijn de prestaties vooral in de VS al jaren onder de maat. Vorig jaar is Kleisterlee begonnen met het uitbesteden van producten waar onvoldoende rek in zit , zoals mobiele telefoons , videorecorders en huis-tuin-en-keuken-tv's. Het is voor hem te hopen dat een en ander wordt opgevangen door veelbelovende producten als de DVD-recorder. Aan de onderkant snoeien ( Kleisterlee gebruikte de term «laaghangend fruit» al eens voor onnodige kosten bij zijn bedrijf ) heeft immers alleen zin als de zaken aan de bovenkant bloeien.

TAIL :
Industrie ; Economie ; Bedrijfstakken

