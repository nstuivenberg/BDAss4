DOCUMENT : 111 of 158

PAPER : Algemeen Dagblad

DATE : February 5, 2002


BYLINE : DOOR CARL MUREAU

SECTION : Binnenland ; Pg. 2

LENGTH : 532 words

DATELINE : Zevenbergschen Hoek

BODY :

HEADLINE : Gouden Leeuw improviseert

Een berg stenen. Meer is er niet over van De Gouden Leeuw in Zevenbergschen Hoek. Het wegrestaurant moest wijken voor de hoge-snelheidslijn en een bredere A16. Dus eten de gasten tijdelijk in een bouwpakket van 43 portocabins.
Voor de vooruitgang gaat alles opzij. Zelfs een aloude pleisterplaats als De Gouden Leeuw. Vlasboer Cornelis van der Made begon in 1853 zijn tapperij , waar zich alras de handelsreiziger kwam laven. De weg tussen Rotterdam en Antwerpen werd steeds belangrijker en zo groeide De Gouden Leeuw in bijna anderhalve eeuw uit tot een hotel-restaurant , geliefd bij truckers en andere weggebruikers.
En toen kwam de boodschap dat de zaak moest verhuizen. «Officieel hoorden wij dat zo'n vier jaar geleden» , zegt Cees van der Made ( 25 ) , die samen met zijn ouders het horecabedrijf runt. «In het begin is niemand blij , want je moet weg , en waarom ? »
De hsl brengt Rotterdam en Amsterdam straks een stuk «dichter bij» Parijs en de rest van Europa. Omdat de spoorlijn straks het Noord-Brabantse land doorsnijdt , schuift de ( te verbreden ) A16 een stukje op in westelijke richting. Daarom komt er ook een nieuwe afrit 18 ( Zevenbergen/Zevenbergschen Hoek ) en die loopt precies over de plek waar de Gouden Leeuw stond. Afgelopen weekeinde kegelde de slopershamer het oude pandje omver.
De toekomst van het bedrijf is niet aan diggelen. De familie Van der Made kan haar hotel-restaurant op een steenworp afstand voortzetten. Pal aan de nieuwe afrit verrijst nieuwbouw , die volgend jaar klaar moet zijn. De zaak wordt iets groter. «We gaan van 9 naar 16 hotelkamers en er zullen ook wel wat zitplaatsen bijkomen in het restaurant. Nu zijn het er 160» , zegt Cees ( vijfde generatie ) van der Made.
Om de vaste klantenkring te bedienen , moest de periode tussen sloop en nieuwbouw worden overbrugd. Daarom is een complex van 43 portocabins neergezet , een soort bigbrotherhuis maar dan zonder camera's. De uitbater : «Aan de buitenkant is het niet aantrekkelijk , maar binnen blijft alles bij het oude. We zitten hier sinds 7 januari. In het begin was het wat rustig , maar nu is het als vanouds. Chauffeurs zoeken weer lekker hun eigen hoekje op.»
Veel gasten zijn truckers , die hier hun avondeten wegprikken en dan op het grote parkeerterrein hun cabines opzoeken voor de nacht. Overdag schuift ook andere clientele aan. «Dan komt hier eigenlijk alles wat voor zijn werk op de weg zit.»
Als het aan Van der Made ligt , komt daar geen verandering in. Aan de hsl heeft hij als ondernemer niet veel , want de treinreizigers flitsen straks met 300 kilometer per uur zijn nieuwe pand voorbij. Maar klagen doet hij niet. Het werkvolk dat nu in Noord-Brabant bezig is , komt geregeld een maaltijd nuttigen. En de hele verhuizing is verder ook prima geregeld. «Het is niet zo dat we er rijk van worden , maar de onderhandelingen zijn goed geweest. Wij willen hier nog zeker 150 jaar verder.»
Gasten aan de maaltijd in het noodonderkomen van hotel-restaurant De Gouden Leeuw aan de A16. Eigenaar Cees van der Made ( midden ) moet nog een jaar improviseren. Pas dan is op een steenworp afstand de nieuwbouw klaar.

TAIL :
FOTO ARIE KIEVIT
Horeca ; Economie ; Bedrijfstakken

