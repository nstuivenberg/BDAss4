DOCUMENT : 43 of 158

PAPER : Algemeen Dagblad

DATE : February 8, 2002


BYLINE : VAN EEN ONZER VERSLAGGEEFSTERS

SECTION : Beurs binnenland ; Pg. 25

LENGTH : 342 words

DATELINE : New York

BODY :

HEADLINE : Winst voor WorldCom

De handel in Amerika was gisteren verdeeld. De meer traditionele blue chips waren in trek vanwege vrijwel onveranderde werkloosheidscijfers en positieve omzetresultaten in de detailhandelsector. Aan de andere kant zorgden zwakke technologieaandelen voor een pessimistische stemming. De industriele Dow Jonesindex , die vrijwel de hele dag een kleine winst boekte , eindigde daarom uiteindelijk toch 0,3 procent lager op 9625. De technologische graadmeter Nasdaq Composite daalde 1,7 procent.
Uit cijfers van de retailsector bleek dat de consumenten in januari hun warenhuizen en supermarkten niet hebben geschuwd. Bij veel detailhandelaren , met name de specialistische ondernemers , is de omzet de vorige maand gestegen. Vrouwenkledingzaak AnnTaylor steeg daardoor met 7,5 procent. De meer algemene branchegenoten , waaronder Wal-Mart en J.C. Penney , liften eerst mee met het goede nieuws , maar daalden aan het einde van de handelsdag toch in waarde. Ook en het bedrijf Federated Department Stores ( eigenaar van Macy's en Bloomingdale's ) verloor een flinke 2,5 procent , maar daar was de omzet in de eerste maand ook gedaald.
Positief nieuws kwam gisteren vanuit de arbeidsmarkt. Uit cijfers bleek dat de aanvragen voor werkloosheidsuitkeringen vorige week verder zijn gedaald dan verwacht. Het nieuws zorgde voor een voorzichtige opleving. Maar de technologiefondsen haalden deze positieve invloed weer onderuit. Ze waren niet gewild , deels door de tegenvallende vooruitzichten van computernetwerkproducent Cisco.
Opvallende stijger was WorldCom dat gisteren 12 procent steeg. Het telecomconcern wist de beleggers met een telefonische vergadering gerust te stellen. De gepresenteerde resultaten van het vierde kwartaal bleken beter dan verwacht en WorldCom benadrukte dat de geruchten dat het bedrijf failliet dreigde te gaan ongegrond waren. «Die roddels waren nergens op gebaseerd» , aldus Worldcom-topman Ebbers. Volgens hem heeft het bedrijf 10 miljard dollar in kas en nog een aantal ongebruikte mogelijkheden voor extra leningen.

