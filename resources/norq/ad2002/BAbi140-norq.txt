DOCUMENT : 140 of 158

PAPER : Algemeen Dagblad

DATE : February 4, 2002


BYLINE : DOOR KARIN KUIJPERS

SECTION : Binnenland ; Pg. 8

LENGTH : 1018 words

DATELINE : Amsterdam

BODY :

HEADLINE : Droomvrouw in droomjurk

Maxima was het mooist natuurlijk , geen kwaad woord over de bruid , maar echt genoten hebben we weer van mevrouw Erica Terpstra. Hoe die er elke keer weer in slaagt met haar volle lijf het beste uit zichzelf op kledinggebied naar boven te halen. Met een zwarte brede hoed op zagen we haar in een flits voorbijkomen in een bus naast de chauffeur , breed lachend naar het publiek , de tas op schoot. Alsof ze zeggen wilde «het maakt niet uit hoe , maar ik ben erbij ! » Genieten.
Minder genieten was het met staatssecretaris Faber , die een hoed droeg die je leert maken bij de eerste les macrameeen voor beginners. Nog rood ook. Een hoed hoorde bij de dresscode van het huwelijk , maar je kon duidelijk zien dat het een accessoire is waar weinig mensen raad mee weten. De vrouw van prins Bernhard jr. , Annette Sekreve , liep met een hoge hoed evenals Sophie Rhys-Jones. Niet meer doen. Echt beter van niet , dames. Uw hoofdjes zakken weg onder zo'n toren. En het sprietengevalletje van Rita Kok kon ook beter.
Neem dan een voorbeeld aan koningin Sylvia uit Zweden , de vrouw van Kofi Annan of mevrouw Netelenbos , die gekozen hadden voor grotere platte hoeden , die altijd vrouwelijk staan.
Over koningin Beatrix kon het volk tevreden zijn. Met haar paarse creatie en grote paarse hoed zag ze er charmant en stijlvol uit. Ook prinses Laurentien deed het goed in haar zandkleurige velours jurk met ruwzijden jas. Zeker als je , zoals zij , zwanger bent , is het moeilijk je stijlvol te kleden. Alleen is het jammer dat die ruwzijden stoffen zo kreuken.
Wat dat betreft had Maxima met Valentino een goede keus gemaakt. De reacties op de bruidsjurk van Maxima waren lovend. Van bovenaf gezien was de jurk op zijn indrukwekkendst. Met het zicht op de sleep van 5,5 meter wist je zeker dat je naar iemand aan het kijken was die weldra prinses zou zijn. Het deed denken aan de tijden van het huwelijk van Lady Diana met haar sleep van 7,5 meter.
«Prachtig sereen» , vond Monique Collignon , couturiere te Amsterdam , «hoewel ik een uitbundiger jurk had verwacht. Maar misschien moet je ook geen creatie verwachten a la Jennifer Lopez. Met het volle uniform van Alexander was deze sobere jurk een prima combinatie.» Onder de sieraden van Maxima was onder andere een tiara die was samengesteld uit juwelen van koningin Emma en koningin Wilhelmina. Haar make-up was sober en ingetogen.
«Koninklijke allure» , vond Alessandro Caselli , mode-adviseur voor Armani en Ferragamo. «Zo goed dat Valentino voor de Japanse Mikado-zijde heeft gekozen. Die kreukt namelijk nooit. En als je in een jurk zweet omdat je zenuwachtig bent en auto in , koets uit moet , is die stof geweldig en zeer apart. Het Venetiaanse kant op de sleep gaf er nog een latino touch aan. Heel goed bedacht.»
De prinses van Noorwegen , Mette-Marit , vond Caselli net «het meisje met de zwavelstokjes». «Als je nou zo'n leuk bekkie hebt en een mooi figuur , ga je je toch niet in zo'n jas hijsen.» Ook Monique Collignon vond haar zeer slecht gekleed. «Net een regenjas met een zuidwester op.»
Over prinses Caroline van Monaco waren de fashionista's wel te spreken. De deux-pieces van Chanel stond haar goed , evenals de hoed. «Alleen , wanneer gaat ze nou weer eens lachen ? Dat mens lijkt nooit meer gelukkig» , vond Collignon.
Valentino is geen onbekende voor Maxima. Hij had voor een bal op 31 januari ook al een creatie voor haar gemaakt , een lange jurk van oranje kant in laagjes. Collignon vond de coupe van de bruidsjapon meesterlijk. «De boothals kwam zo prachtig uit en net onder de boezem liep de naad rond weg en ging aan weerszijden over in twee plooien die met kant waren gevoerd. Als Maxima zat , kwamen die prachtig tot hun recht.»
Collignon snapt best waarom Maxima een internationaal vermaarde vakman als Valentino heeft gekozen voor De Jurk. «Maar ik hoop echt dat ze in de loop van de tijd van alle ontwerpers in Nederland een kledingstuk aanschaft. Ik zou wel raad met haar weten hoor.»
Over het Nederlands koningshuis waren we qua outfits redelijk te spreken. Prins Bernhard sr. ( wat loopt hij nog mooi rechtop ) zag er gesoigneerd uit in zijn driedelige pak en prinses Irene stal de show met haar kobaltblauwe jurk met asymmetrische hals. Prinses Margriet was degelijk als altijd in een rozerood mantelpak. Prinses Christina moet toch eens in haar woonplaats New York naar een ontwerper op Madison Avenue. Zeker lopend naast Irene verbleekte zij.
De bonte stoet politici die aan ons voorbijtrok door de glazen gangen viel voornamelijk op door gelijkmatigheid. Een zwart pak , grijs vest en blauwe das waren ongeveer het hoogst bereikbare. Wat dat betreft is de militaire uitmonstering van een prins Charles op een glamourrijke dag als deze voor het mannelijke uiterlijk een verademing. Zo'n uniform heeft grandeur. Bij sommige vrouwen zakte de moed diep in de schoenen. Mevrouw Van Aartsen geheel in het bruin , Annemarie Jorritsma geheel in het paars en nog lang ook. Zucht.
Poldermodelmode in plaats van internationale allure die bijvoorbeeld een koninin Noor van Jordanie en de prinsessen Victoria en Madeleine van Zweden vertegenwoordigen.
Eigenlijk zouden we de hoed de komende zomer eens verplicht moeten stellen zodat we ermee kunnen experimenten. Want niets is zo mooi als een vrouw met een hoed.
Pas getrouwd ! Prinses Maxima gaat aan de arm van haar echtgenoot prins Willem-Alexander van de Beurs van Berlage , waar het burgerlijk huwelijk werd voltrokken , naar de Nieuwe Kerk voor het kerkelijk huwelijk.
FOTO PIM RAS
Prins Constantijn en de zwangere prinses Laurentien.
FOTO PAUL BERGEN
Koningin Noor van Jordanie en de Engelse prins Charles.
FOTO PAUL VREEKER
Premier Kok en zijn echtgenote Rita.
FOTO PIM RAS
De voormalige president van Zuid-Afrika Nelson Mandela en zijn echtgenote GraCa Machel.
FOTO PIM RAS
Prins Bernhard en prinses Irene komen aan bij de Beurs van Berlage voor het huwelijk van hun kleinzoon , respectievelijk neef.

TAIL :
FOTO PIM RAS
Koningshuizen ; Kleding en mode ; Consumentenzaken ; Recht ; Politiek en Staat ; Staatsrecht ; Staatsvormen

