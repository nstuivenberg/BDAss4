DOCUMENT : 40 of 119

PAPER : Algemeen Dagblad

DATE : February 8, 2002


BYLINE : VAN EEN ONZER VERSLAGGEVERS

SECTION : Economie ; Pg. 23

LENGTH : 497 words

DATELINE : Amsterdam

BODY :

HEADLINE : Philips : Dit jaar weer winst ; Bedrijfsonderdelen in de verkoop

Philips ziet na het rampjaar 2001 nog weinig verbetering in de marktomstandigheden. Topman Gerard Kleisterlee beloofde gisteren dit jaar weer «zwarte cijfers» te schrijven , maar die moeten voornamelijk komen uit verdere kostenbesparingen. Het concern mikt op een jaarlijkse besparing van Euro 1 miljard , ruim drie keer zo veel als vorig jaar werd aangekondigd.
Volgens Kleisterlee heeft het afgelopen jaar , dat werd afgesloten met een recordverlies van Euro 2,6 miljard , aangetoond dat er «in delen van Philips nog altijd zwakke plekken bestaan». Het concern meldde gisteren een lijst van 27 bedrijfsonderdelen te hebben opgesteld die het in de komende 18 maanden wil verkopen. Volgens Philips moeten deze activiteiten , vooral kleine bedrijven die niet bij een van zes divisies horen , samen zo'n Euro 1 miljard opbrengen.
Ook de overige activiteiten worden echter kritisch gevolgd. Bedrijfsonderdelen die twee kwartalen achtereen de afgesproken doelstellingen niet halen , komen eveneens voor beeindiging in aanmerking.
Voor het hele concern herhaalde Kleisterlee nogmaals de ambitieuze doelstellingen voor de «middellange termijn» ( drie tot vijf jaar ) . De belangrijkste zijn een jaarlijkse omzetgroei van 10 procent en een winsttoename van 15 procent.
In zijn eerste jaar als Philips-president kwam Kleisterlee daar niet eens bij in de buurt. De omzet kwam uit op Euro 32,3 miljard , 15 procent minder dan in het topjaar 2000. Op de gewone bedrijfsuitoefening werd Euro 908 miljoen verloren. De overige tweederde van het nettoverlies werd veroorzaakt door reorganisaties. Het aantal werknemers slonk in 2001 wereldwijd met bijna 20.000 tot 188.643.
Net als zoveel bedrijven in de technologiesector werd Philips vol geraakt door de wereldwijde malaise in de computer- en telecommarkt , in het bijzonder na de terreuraanslagen van 11 september. De verkoop van pc's , mobiele telefoons en andere elektronica stortte in en daarmee de vraag naar Philips' halfgeleiders en beeldschermen. De divisies Semiconductors , Componenten en Consumenten Elektronica kwamen daardoor diep in de rode cijfers.
Licht , huishoudelijke apparatuur ( DAP ) en Medische Systemen zijn een stuk minder conjunctuurgevoelig en behaalden wel bevredigende resultaten. Medical Systems boekte weliswaar een nettoverlies , maar dat kwam door diverse overnames die van de divisie wereldwijd de nummer 2 maakten.
In de medische hoek is Philips klaar met uitbreiden. Maar om aan de ambitieuze groeidoelstellingen te kunnen voldoen zal het bedrijven moeten blijven kopen , zo gaf Kleisterlee gisteren aan. Hij zoekt versterkingen vooral op het gebied van digitale producten en kondigde voor de komende dagen alvast een kleine overname aan bij Semiconductors.
Infographic : Copyright Algemeen Dagblad 080202
Philips-topman Kleisterlee kon gisteren niet anders dan slecht nieuws brengen. Het concern maakte meer verlies dan ooit.

TAIL :
FOTO MARCO OKHUIZEN
Industrie ; Economie ; Bedrijfstakken

