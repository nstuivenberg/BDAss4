DOCUMENT : 37 of 158

PAPER : Algemeen Dagblad

DATE : February 8, 2002


BYLINE : DOOR OLOF VAN JOOLEN

SECTION : Binnenland ; Pg. 3

LENGTH : 538 words

DATELINE : Brummen

BODY :

HEADLINE : Liever ongeluk in klassieke Jaguar dan in Panda

Ze zijn gevaarlijk en worden vooral gekocht om onder de wegenbelasting uit te komen. Minister Netelenbos heeft de oorlog verklaard aan klassieke auto's. Volgens liefhebbers van klassiekers zit ze er compleet naast.
«Ook voor dagelijks gebruik geschikt.» De woorden staan er echt , onderaan het prijskaartje van een Alfa Romeo GTV Bertone uit 1973.
En de Alfa is niet de enige. Meer auto's uit de voorraad van handelaar in klassiekers Nico Aaldering uit Brummen ( Gld ) hebben het predikaat toebedeeld gekregen. Zou de minister dan toch gelijk hebben ?
«Nee , daar moet u zich niet te veel bij voorstellen» , zegt verkoper Jacques Roelofsen snel. «Je kunt ermee naar de supermarkt of op familiebezoek. Maar elke dag op en neer van hier naar Amsterdam zou ik niemand aanraden.» Om hem heen glimmen 150 klassieke Porsches , Volvo's en een enkele Ferrari.
Net als zijn baas , per jaar goed voor 700 verkochte klassiekers , en veel anderen uit het wereldje van de klassieke auto's , wijst Roelofsen verhalen over mensen die massaal oude wagens kopen om goedkoop te rijden resoluut van de hand.
«Wat comfort , gebruiksgemak en betrouwbaarheid staan deze auto's daarvoor veel te ver af van de huidige generatie. Niemand vindt het meer leuk om in de winter geen voorruitontwaseming te hebben en vaak afspraken af te zeggen omdat hij weer eens met pech staat. Goedkoop zijn dergelijke auto's evenmin. Je hoeft geen wegenbelasting te betalen , maar moet bijvoorbeeld wel elke 5000 kilometer naar de garage. Dat houdt zelfs de meest geharde liefhebber niet vol bij al te veel kilometers.»
Een schatting van de Federatie Historische Automobiel Clubs ( FEHAC ) bevestigt deze stelling. Van de 150.000 klassieke motorvoertuigen die er in ons land zijn , worden er maar 3000 dagelijks gebruikt. Dit aantal is al jaren stabiel. De meeste auto's maken niet meer dan 3000 kilometer per jaar.
Aan de grote houten koffietafel in Brummen schudden de verkopers nog eens meewarig hun hoofd. Aanleiding is Netelenbos' stelling dat klassiekers een gevaar op de weg zijn. «Daarom hoor je zeker zo vaak verhalen over ongelukken met klassiekers» , schampert verkoper Harry van Gelder. «En daarom is de wa-klassiekerpremie ook maar 60 euro per jaar. Dacht je nou echt dat verzekeraars dat konden aanbieden als er zoveel auto's werden platgereden ? »
Cijfers over het aantal ongelukken met oude auto's zijn er niet. De Stichting Wetenschappelijk Onderzoek Verkeersveiligheid ( SWOV ) , een belangrijk adviesorgaan van Netelenbos' ministerie , durft desondanks te zeggen dat ze geen bijzonder risico met zich meebrengen. Volgens de SWOV zijn klassiekerbezitters oplettende chauffeurs die extra voorzichtig met hun wagen omgaan en daardoor niet meer dan gemiddeld bij ongelukken betrokken raken.
De verkopers gaan weer aan de slag. Jacques Roelofsen poetst de imposante , lange neus van een Jaguar E-type nog eens extra op. «Weet je , als ik een ongeluk moet krijgen , dan toch liever hierin dan in een Fiat Panda.»
Jacques Roelofsen , verkoper van klassieke auto's , poetst een Jaguar van het E-type nog eens extra op. «Rijden in een klassieker is niet goedkoop.»

TAIL :
FOTO ERIC BRINKHORST
Auto ; Verkeersongevallen ; Rampen en Ongevallen

