DOCUMENT : 134 of 158

PAPER : Algemeen Dagblad

DATE : February 4, 2002


BYLINE : DOOR FRANS BOOGAARD

SECTION : Binnenland ; Pg. 6

LENGTH : 270 words

DATELINE : Brussel

BODY :

HEADLINE : Oog voor eigen paar ; Belgie

Belgie heeft door het huwelijk van Willem-Alexander en Maxima ook zijn eigen vorstenhuis van een heel andere kant leren kennen. Vlamingen , Walen en Brusselaars kregen maar niet genoeg van de beelden van prinses Mathilde en kroonprins Filip , de kleine prinses Elisabeth in een kangoeroe op zijn buik , zonder lijfwachten wandelend door een zonovergoten Amsterdam , van een uitgelaten koning Albert en koningin Paola , en van een met politie-agenten ruziende prins Laurent en Lorenz , de echtgenoot van prinses Astrid.
De publieke zenders VRT en RTBf en het commerciele VTM zonden de huwelijksplechtigheid zaterdag integraal uit , nadat alle zenders vrijdagavond al het feest in de Arena hadden gebracht. De tranen van Maxima in de Nieuwe Kerk vertederden , maar haalden het niet bij het geluk dat het jonge gezinnetje van Filip en Mathilde een dag eerder al uitstraalde. Zo kenden veel Belgen hun eigen kroonprinselijk paar nog niet.
Een kleine 630 prominenten uit de zakenwereld - Belgen en Nederlanders dooreen - hielden zaterdagavond in het exclusieve chateau Genval , even ten zuidoosten van Brussel , hun eigen Oranjebal. In aanwezigheid van de graaf en gravin d'Udekem d'Acoz , de ouders van prinses Mathilde , en van Senaatsvoorzitter Armand De Decker , lieten de ongekroonde hoofden van Fortis , Shell , KLM , Akzo-Nobel en dergelijke zich de beginselen van de tango uitleggen , alvorens zich op de dansvloer te wagen. De opbrengst , zo'n 10.000 euro , gaat naar een project voor straatkinderen in Buenos Aires.

TAIL :
Koningshuizen ; Televisie ; Media ; Omroep ; Recht ; Politiek en Staat ; Staatsrecht ; Staatsvormen

