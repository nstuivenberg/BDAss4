DOCUMENT : 3 of 119

PAPER : Algemeen Dagblad

DATE : February 9, 2002


BYLINE : DOOR ANGELA BEKKERS

SECTION : Economie ; Pg. 37

LENGTH : 672 words

DATELINE : Rotterdam

BODY :

HEADLINE : Het belang van de Birmese beha-naaister

Lingeriefabrikant Triumph heeft besloten onder grote druk zich terug te trekken uit Birma. Een overwinning , zeggen actiegroepen , hoewel duizend Birmese werknemers op straat komen te staan. Hebben boycot-acties zin ?
Birma is een land waar de mensenrechten grof worden geschonden. Een militaire regering zwaait er bloedig de scepter , democratie bestaat er niet , dissidenten worden opgepakt en «verdwijnen» en een miljoen mensen moeten er als dwangarbeiders werken.
Alles lijkt ervoor te pleiten het regime op alle mogelijke manieren te boycotten. Alleen gaat dat in het geval van Triumphs beslissing gepaard met het ontslag van zo'n duizend werknemers. Heineken nam in 1996 eenzelfde besluit en besloot niet verder te gaan met een in aanbouw zijnde brouwerij in het Zuid-Aziatische land. Geplande banen kwamen op de tocht te staan.
Het hogere doel achter de boycot-actie is nobel , maar voor de ontslagen werknemer is de beslissing hard. «Wij vragen in principe ook nooit om sluiting van de onderneming» , zegt Andriette Nommensen van FNV , een van de actievoerders. «Wij pleiten voor verbetering van de arbeidsomstandigheden. Voor Birma maken we een uitzondering. Dat is te vreselijk.»
Voor de FNV speelt sterk mee dat de regering in ballingschap , die bij verkiezingen in 1990 met een overweldigende meerderheid werd gekozen , pleit voor terugtrekking van alle buitenlandse bedrijven uit Birma. «Volgens deze regering worden meer mensen er slechter van als er wordt geinvesteerd in het land , dan dat ze zich terugtrekken.»
Een dergelijke gevecht is eerder geleverd in Zuid-Afrika vanwege het apartheidsregime. Een van de internationale werkgevers die ondanks het officiele boycot en de negatieve publiciteit weigerde weg te gaan , was Shell. De oliemaatschappij vond dat ze meer kon betekenen voor het land door te blijven en binnen de onderneming apartheid niet toe te staan. «We vinden nog steeds dat we toen het juiste hebben gedaan» , aldus een woordvoerder.
Sietse Bosgra van het voormalig Comite Zuidelijk Afrika , die destijds fel ageerde tegen het bedrijf , is nog steeds van mening dat Shell zich had moeten terugtrekken. «De olie-opbrengsten kwamen ook ten goede aan degenen die we probeerden te bestrijden» , zegt hij. Bosgra gelooft vurig in het middel van de boycot. Hij denkt dat het apartheidsregime nooit omver zou zijn geworpen als de economische druk er niet was geweest. Ook in het geval van Birma zal het middel volgens hem uiteindelijk ook effect hebben , ondanks de pijn van ontslag voor lokale werknemers. «Er is geen strijd zonder slachtoffers.»
Een van de Nederlandse bedrijven die nog wel zaken doet in Birma , is IHC Caland , leverancier van boortorens en off-shoremateriaal. Bestuursvoorzitter Van Dooremalen stelt zich op het formele standpunt dat het bedrijf in 1998 een contract voor 15 jaar is aangegaan en terugtrekking «contractbreuk» zou zijn. «Ik vind het niet aan het bedrijfsleven om een sanctiebeleid uit te voeren. Dat is aan de Europese Unie of de VN» , aldus Van Dooremalen , die overigens wel aangeeft het Birmese regime «verwerpelijk» te vinden.
Actiegroepen als FNV en het Birma Centrum Nederland trekken fel van leer tegen IHC Caland. De vakcentrale heeft zelfs een klacht ingediend tegen het bedrijf bij de OESO , de economische denktank van geindustrialiseerde landen. «Investeringen , en zeker die in de olie-industrie , komen niet ten goede aan het overgrote deel van de bevolking» , aldus Peter Ras van het Birma Centrum. «Ik vind dat IHC zich belachelijk opstelt. Het belang van de contractbreuk is totaal ondergeschikt aan dat van de miljoenen Birmezen die lijden.»
Filipijnse studenten demonstreren bij de Birmese ambassade in de Filipijnse stad Makati tegen de militaire junta in Birma , die er al 13 jaar bloedig de scepter zwaait. Op de borden staat : Stop de dwangarbeid. Respect voor vrije vakbonden.

TAIL :
foto AP
Arbeid ; Mensenrechten ; Industrie ; Bedrijfsleven ; Economie ; Bedrijfstakken ; Recht ; Politiek en Staat ; Staatsrecht ; Sociale Economie

