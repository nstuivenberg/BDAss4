DOCUMENT : 3 of 59

PAPER : Algemeen Dagblad

DATE : February 9, 2002


BYLINE : DOOR ARNO GELDER EN RAYMOND SALOMON

SECTION : Cultuur & Media ; Pg. 16

LENGTH : 650 words

DATELINE : Rotterdam

BODY :

HEADLINE : Battle of the Burgers ; Big Mac versus de Whopper : eindstand onbeslist

De ene chef , Arno Gelder , ( 43 ) eet sinds 1976 wekelijks minimaal een Big Mac van McDonalds , de andere chef , Raymond Salomon ( 36 ) , zweert , sinds hij 1,5 jaar in de VS woonde , bij de Whopper van Burger King. Kunnen hamburgerfanaten elkaar bekeren ?
De filialen in het Rotterdamse winkelcentrum Alexandrium liggen op loopafstand van elkaar , maar de wereld van verschil is onmetelijk. McDonalds , gezinsparadijs bij uitstek , en Burger King , de Hof van Eden voor de gevorderde hamburgerconsument. Het hamburgerduel begint bij de Burger King. Twee Whoppers worden besteld.
BigMac-adept Arno Gelder begint scheldend : «Hier kijk nou. Wat een armoe , zo'n slap papiertje. Het is nog niet opengevouwen of de icebergsalade en de te harde tomaat donderen al van mijn broodje.»
Whopper-fanaat Raymond Salomon : «Ja natuurlijk , dat hoort ook. Nu alleen nog even de helft van de uienringen eraf en je bent klaar voor de delicatesse. Zo hoor je een Whopper te eten ! »
De BigMac-adept : «Te groot , te slap , te klef en ik moet er dus ook nog eens alles vanaf peuteren.»
De Whopper-fanaat : «Ben jij nou een burgerliefhebber of niet ? Groenten zitten er alleen op als excuus om hem te mogen kopen. Die ga je toch zeker niet opeten. Het gaat natuurlijk om de burger zelf.»
De BigMac-adept : «Het lijkt wel of dat ding in de fik heeft gestaan. Trouwens , waar is die mayonaise , die volgens de papieren placemat romig zou moeten zijn ? Ik proef niks. Ik heb die tomaten trouwens nog even opgeraapt , daar kun je iemand zijn hersens mee inslaan.»
De Whopper-fanaat : «Hou toch eens op over die groente. En wat brandsmaak ? Sluit je ogen en neem nog eens een hap. We zitten hier op een regenachtige dag in de betonnen jungle van de Alexanderpolder , maar je waant je al na een hap op een ranch in Texas tijdens een groots barbequefeest.»
De BigMac-adept : «Nog een hap ja , kunnen we dan eindelijk bij McDonalds gaan eten ? »
* * *
Tweehonderd meter verderop treden we het gezinsparadijs McDonalds binnen voor twee Big Macs.
De Whopper-fanaat : «Leuk dat doosje er omheen. Met zo'n hamburger moet je het inderdaad wel in de verpakking zoeken.»
De BigMac-adept : «Robuust en stevig , net zoals de vorstelijke burger die erin zit. Een dubbel broodje , liefst twee stukken vlees plus een plak Cheddar-kaas. En dat ook nog eens voor 15 eurocent minder dan de Whopper.»
De Whopper-fanaat : «Iedereen weet dat Amerikaanse kaas nergens naar smaakt , maar gezien de flauwheid van die twee dunne lapjes vlees is het samen met de saus zowaar het meest overheersende onderdeel van deze kleffe stapel.»
De BigMac-adept : «Nu proef ik tenminste vlees in plaats van vlammen. Die speciale saus met kruiden is ook helemaal geweldig.»
De Whopper-fanaat : «Vraagje. Heb ik toevallig - net als bij mijn laatste Big Mac acht jaar geleden - opnieuw een burger getroffen die al een halve dag op een klant wacht. Of worden deze broodjes expres koud geserveerd en met de onderkant zo zacht dat een tandeloze baby hem na een keer kauwen al moeiteloos kan doorslikken ? Misschien iets voor Nutricia : Big Mac in een potje.»
De BigMac-adept : «Ok , ok , wat de temperatuur betreft scoor je een punt. Echt goed warm zijn de burgers niet , maar dat was me zojuist bij de Burger King ook al opgevallen. Ik heb er toen alleen niks van gezegd , omdat ik niet op elke slak zout wilde leggen.»
De Whopper-fanaat : «Wist je overigens dat ze sinds kort , in verband met de economische crisis bij McDonalds in Jakarta als alternatief voor het Big Mac-menu een veel goedkoper Rijst-ei-pakket serveren ? Het bestaat uit een gekookt ei , een omelet , enkele biefreepjes en wat groenten. Ik krijg er ineens trek in...»
De BigMac-adept : «Mond dicht , ik zit net lekker te eten.»
De Whopper-fanaat : «Doe rustig aan , dan ga ik hiernaast vast Rennies halen.»
Links de Whopper , rechts de Big Mac.

TAIL :
Horeca ; Economie ; Bedrijfstakken

