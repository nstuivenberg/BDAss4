DOCUMENT : 32 of 254

PAPER : Algemeen Dagblad

DATE : February 9, 2002


SECTION : Sport ; Pg. 35

LENGTH : 275 words

DATELINE : Melbourne

BODY :

HEADLINE : Circuit Melbourne schuldig aan dood baancommissaris

De organisatie van de Grand Prix van Australie heeft wel degelijk schuld aan het ongeluk met baancommissaris Graham Beveridge , die tijdens de formule-1-race van maart vorig jaar dodelijk werd geraakt door een rondvliegende autoband. Uit een justitieel rapport van de staat Victoria blijkt dat de organisatie had moeten weten dat de hekken om de baan niet veilig genoeg waren.
De 50-jarige Beveridge stond in een van de doorgangen van het hek op het moment dat de bolides van Ralf Schumacher en Jacques Villeneuve crashten. Een van de wielen van de wagen van Villeneuve vloog met een snelheid van 175 kilometer per uur precies tegen de borst van de baancommissaris. Hij overleefde die aanslag niet.
Justitieel onderzoeker Graeme Johnstone is er in zijn rapport duidelijk over : «De dood van Beveridge was te vermijden geweest.» Want , zegt hij , de organisatie heeft verzuimd de gaten in de afweerhekken op hun veiligheid te controleren. Voor de race was het de organisatie al bekend dat losgeraakte wrakstukken dwars door die gaten zouden kunnen vliegen.
De bevindingen van Johnstone werpen een heel ander licht op het ongeval , dat na de race in maart door de organisatie werd afgedaan als een zeer uitzonderlijk ongeluk. Voorzitter Ron Walker heeft inmiddels zijn mening herzien en verklaarde bij de overhandigigng van het rapport dat de veiligheid op het ciruit al sterk is verbeterd. Zo zijn de afweerschuttingen een stuk hoger gemaakt. De race op 3 maart , de opening van het formule-1-seizoen , gaat volgens hem gewoon door.

TAIL :
Autosport ; Rampen en ongevallen ; Rechtspraak ; Recht ; Justitie ; Sport ; Gemotoriseerde Sporten

