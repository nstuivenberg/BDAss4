DOCUMENT : 98 of 254

PAPER : Algemeen Dagblad

DATE : February 7, 2002


BYLINE : DOOR RICHARD DUBBELD

SECTION : Sport ; Pg. 17

LENGTH : 569 words

DATELINE : Rotterdam

BODY :

HEADLINE : Tomasson waardevol ; Deense middenvelder matchwinnaar voor Feyenoord

Barcelona en Real Madrid jagen elkaar op in de strijd om zijn gunsten. Miljoenencontracten liggen in Spanje klaar voor Jon Dahl Tomasson , maar de Deen hoopt nog altijd op een nieuwe verbintenis in Rotterdam. Feyenoord doet er goed aan te heroverwegen of er niet ergens toch geld is voor Tomasson , die zijn ploeg gisteravond behoedde voor puntenverlies tegen Fortuna Sittard : 1-0.
Niet het doelpunt zelf , maar de waarde van zijn treffer is typerend voor de Deen. De betere afmakers maken de winnende of de eerste. Tomasson deed dat al zo vaak , zowel voor Feyenoord als voor Denemarken. Dat maakt hem zo waardevol.
Feyenoord worstelde ruim een uur met zichzelf. Het was de zwakste vertoning van de kampioenskandidaat dit seizoen en dat nog wel tegen de voornaamste kanshebber op degradatie. Het spel van Feyenoord maakte trainer Bert van Marwijk furieus. «Ik had nog zo gewaarschuwd» , aldus de coach. «Ik word hier niet vrolijk van.»
Hoewel het geschil tussen Tomasson en Feyenoord over een nieuw contract aan de coach voorbij gaat - dat zijn beleidszaken vindt hij - heeft Van Marwijk al vaak aangedrongen op een verlenging van de verbintenis met de Deen. Maar beide partijen zijn halsstarrig. Zij kibbelden tot eind vorig jaar over de interpretatie van de aanbieding die de Rotterdamse club in de zomer deed aan de Deen. Volgens de begeleiders van Tomasson bood Feyenoord een verlaagd contract aan. De Rotterdammers meenden dat dat onzin is en meldden in januari dat zij er van uitgaan dat Tomasson vertrekt. Feyenoord zal geen initiatief nemen alsnog tot een akkoord te komen.
Die halsstarrige opstelling is niet alleen ingegeven door de onwil op de financiele eisen van Tomasson in te gaan. In Thomas Buffel ( nu nog Excelsior ) , Shinji Ono en Robin van Persie heeft de club jongere vervangers klaar staan. Wellicht zelfs betere , zo vermoedt de technische leiding. En creatievere.
Feyenoord en Tomasson hebben in vier jaar een haat-liefdeverhouding opgebouwd. Op het spel van de Deen valt , volgens een aantal Feyenoorders , het een en ander aan te merken. Hij is niet de creatieve man , die op zijn positie zo gewenst is. Buffel , Ono en Van Persie zouden dat wel zijn. Maar Tomasson compenseert dat gebrek aan creativiteit met een enorme werklust en neusje voor doelpunten.
Geen trainer in Europa zal klachten hebben over een aanvallende middenvelder die na 20 competitiewedstrijden 14 doelpunten heeft gemaakt. Geen club in Europa waagt het een van zijn topschutters zomaar aan de kant te zetten. Samen met zijn maatje Pierre van Hooijdonk ( 17 treffers ) is Tomasson goed voor ruim tweederde van de productie van Feyenoord. Bovendien is ook de Deen nog niet uitgegroeid. Hij is pas 25 jaar , heeft zijn beste jaren voor zich. Elk seizoen in Rotterdam wordt hij beter. Ook dit jaar weer en dat is niet alleen aan het aantal doelpunten af te lezen. De Europese elite zal toch niet voor niets geinteresseerd zijn in hem ? Naast Barcelona en Real Madrid volgen ook AC Milan , Inter Milaan en Juventus zijn verrichtingen op de voet.
Hoewel Tomasson gisteravond niet liet blijken dat hij beter , sterker is geworden , stond zijn andere kwaliteit wel garant voor de drie punten. Het aantal ook dat Feyenoord nodig had om voor het eerst in drie maanden weer aan de kop van de ranglijst te komen.
Paul Bosvelt ( links ) in een fel kopduel met Stijn Haeldermans.

TAIL :
FOTO PIM RAS
Voetbal ; Sport

