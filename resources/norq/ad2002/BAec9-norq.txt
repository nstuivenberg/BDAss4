DOCUMENT : 9 of 119

PAPER : Algemeen Dagblad

DATE : February 9, 2002


BYLINE : VAN EEN ONZER VERSLAGGEEFSTERS

SECTION : Economie ; Pg. 39

LENGTH : 531 words

DATELINE : Den Haag

BODY :

HEADLINE : Prijzen flink gestegen ; Euro lijkt leven duurder te maken

Er zijn sterke aanwijzingen dat de euro in januari de prijzen heeft opgedreven. Dit blijkt uit het jongste inflatiecijfer dat gisteren door het Centraal Bureau voor de Statistiek ( CBS ) werd gepubliceerd.
Ten opzichte van december stegen de consumentenprijzen met 0,8 procent. Het CBS trok de vergelijking met 1973, toen de prijzen in een maand fors stegen door de oliecrisis.
De inflatie in januari was op jaarbasis 4 procent , tegen 4,4 procent in december. Dit is een daling , maar deze had veel sterker kunnen zijn als een aantal consumentenprijzen in de afgelopen maand niet zo fors was gestegen.
Uitzonderlijk hoog zijn de uitgaven voor voedingsmiddelen , kleding en schoenen en de horeca. De prijzen hiervan zijn in vergelijking met januari vorig jaar met respectievelijk 7,8 en 7,1 en 6,2 procent gestegen.
Voor levensmiddelen is de verhoging deels te verklaren door de hoge prijzen voor groente en fruit als gevolg van de slechte oogsten in Zuid-Europa.
Voor de andere sectoren , zeker voor cafes en restaurants , wordt gedacht aan een «euro-effect». «Daar zijn sterke aanwijzingen voor» , zegt Steven Keuning , hoofd economisch onderzoek van het CBS. «In de afgelopen maanden is tweederde van de horecaprijzen verhoogd. Maar we beschikken niet over zodanige gegevens dat we kunnen zeggen »dat komt enkel en alleen door de euro«. We vragen namelijk niet aan de 80.000 ondervraagde winkeliers en ondernemers waarom ze hun prijzen verhogen.»
Tegelijkertijd geeft CBS'er Keuning aan dat Nederland nog steeds last heeft van een overspannen arbeidsmarkt die de loonkosten behoorlijk omhoog stuwt. Naar de inflatie over afgelopen januari werd reikhalzend uitgekeken. Het was het eerste getal waarbij het effect van de BTW-verhoging en de ecotax van 2001 - dat vorig jaar de consumentenprijzen met 1,1 procent opdreef - zou wegvallen. Het was ook het eerste officiele getal waarbij de invloed van de euro merkbaar zou kunnen zijn.
De vakcentrale FNV ziet in het cijfer aanleiding om te onderstrepen dat de centrale looneis van 4 procent «zeer verantwoord» is. Vakcentrale CNV noemt de prijsstijging «verontrustend». Als de koopkracht achterblijft , dient minister Zalm van Financien voor compenserende maatregelen te zorgen , aldus het CNV.
Werkgeversorganisatie VNO-NCW vindt daarentegen dat de vakbeweging wel gemakkelijk voorbij gaat aan de verslechterde concurrentiepositie van Nederlandse bedrijven , die ook het gevolg is van het hoge inflatiecijfer. De organisatie wijst op de tijdelijke effecten op de prijzen , zoals duurdere groenten en enkele overheidsmaatregelen.
Minister Zalm meldde eerder dat de gemiddelde inflatie voor 2002 «beginnend met een 2» zal zijn. Het CBS is daar echter sceptisch over. «Ik wens hem daarbij veel succes» , aldus onderzoeker Keuning.
Naar Europese maatstaven gemeten bedraagt de Nederlandse inflatie over januari 4,9 procent. Dat is het hoogste in de EU , waar een gemiddelde prijsstijging van ongeveer 2,5 procent wordt verwacht.
Inflatie. Doordat het effect van de vorig jaar ingevoerde btw-verhoging en de ecotax is weggevallen is de inflatie iets gedaald. ( 2001 )

TAIL :
Inflatie ; Economie ; Nationale Economie

