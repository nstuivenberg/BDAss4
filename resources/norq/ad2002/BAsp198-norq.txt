DOCUMENT : 198 of 254

PAPER : Algemeen Dagblad

DATE : February 4, 2002


BYLINE : DOOR TIJANI GOULLET

SECTION : Sport ; Pg. 16

LENGTH : 520 words

DATELINE : Almelo

BODY :

HEADLINE : Zwolle rekent op politiek

Een spelersgroep jarenlang bij elkaar houden. Dat is de droom van elke trainer. Bij FC Zwolle mochten Jan Everse , Dwight Lodeweges en ook nu Paul Krabbe nagenoeg met dezelfde voetballers werken. Maar het niet verkopen van spelers brengt wel de penningmeester in de problemen.
Vanavond beslist de gemeenteraad om Zwolle een bankgarantie van 800.000 euro te verlenen. Voorzitter Ronald van Vliet gaat ervan uit dat de politiek de club zal steunen. «Mocht dat niet zo zijn dan is het niet zo dat we op een faillissement afstevenen» , zegt de preses. «Maar dan zullen we wel een aantal spelers moeten laten gaan en dus wegrollen naar de onderste plaatsen in de eerste divisie.»
Zwolle heeft een tekort van ruim een half miljoen euro. De afgelopen jaren was dat steeds een kwart miljoen euro , maar dat gat werd meestal gedicht door een speler te verkopen. Vorig seizoen bleef zo'n lucratieve transfer echter uit en ook dit seizoen ziet het er niet naar uit dat de clubkas wordt bijgevuld.
De kracht van FC Zwolle op het veld - het hechte teamverband - is buiten de lijnen het probleem. Geen speler valt zodanig op , dat een eredivisieclub interesse heeft. En net nu Arne Slot zich zover heeft ontwikkeld om die stap wel te maken , loopt zijn contract af. De middenvelder heeft dan ook geen haast om over een nieuwe verbintenis te praten.
Als de politici vanavond niet akkoord gaan met het verlenen van een bankgarantie , wordt Zwolle misschien gedwongen spelers aan andere eerste divisieclubs verkopen. Maar daar rekent Van Vliet niet op , temeer omdat de Zwolse politiek al jaren praat over een nieuw onderkomen voor FC Zwolle.
«De problemen die we nu hebben zijn voor een deel ook te wijten aan de vertraging van het nieuwe stadion. Nu staat alweer het derde stadionplan ter discussie» , aldus de voorzitter.
Het derde plan is minder ambitieus dan de eerste twee. De hoofdtribune zal blijven , de rest wordt opnieuw opgebouwd. «Vernieuwbouwen» noemt Van Vliet dat.Op 25 februari moet de gemeenteraad tot een «richtinggevend» besluit komen. Rond de zomervakantie hoopt FC Zwolle dat er dan eindelijk wordt begonnen met de renovatie.
En in een nieuw onderkomen hoort voetbal op het hoogste niveau vindt men in de hoofdstad van Overijssel. FC Zwolle draait al zes jaar bovenin mee in de eerste divisie. Maar promotie is steeds uitgebleven. Als het aan Van Vliet ligt , moet het dit seizoen maar gebeuren. Dan kan de club eindelijk een beleid voor de langere termijn uitstippelen. Nu raakte het vorige week aanvoerder Claus Boekweg voor een geringe vergoeding kwijt aan FC Groningen. Als opvolger wil FC Zwolle de 33-jarige Michel Doesburg , die nu op proef is , aantrekken. Inmiddels is ook een andere verdediger gehuurd , Rahim Ouedraogo van FC Twente. Hij speelde verdienstelijk in de met 1-0 gewonnen wedstrijd tegen Heracles en met die uitslag is in elk geval de periodetitel binnen handbereik.
Arjan Bosschaart van FC Zwolle ( rechts ) verovert de bal in een duel met Mark Looms.

TAIL :
Foto Eric Brinkhorst
Voetbal ; Gemeentebestuur ; Recht ; Politiek en Staat ; Staatsrecht ; Gemeenten ; Sport

