DOCUMENT : 244 of 254

PAPER : Algemeen Dagblad

DATE : February 4, 2002


SECTION : Sport ; Pg. 19

LENGTH : 215 words

DATELINE : Veghel

BODY :

HEADLINE : Jaspers wint elfde titel driebanden

Dick Jaspers heeft in Veghel zijn elfde nationale titel driebanden behaald. De biljarter uit Sint Willebrord won vrij eenvoudig met 3-0 van Harrie van de Ven. De setstanden waren 15-5 15-6 en 15-4. Jaspers speelde twee van de drie sets boven het ongewoon hoge moyenne van 3,000. Zijn partijgemiddelde bedroeg 2,821. De voormalige wereldkampioen ging met bijna 9000 euro aan premies en prijzengeld naar huis. Harrie van de Ven draait al jaren mee in de nationale biljarttop , maar stond in Veghel voor de eerste keer in de finale van het Nederlands kampioenschap driebanden. De Eindhovenaar , in het verleden een begenadigd zaalvoetballer , had in de finale weinig in te brengen tegen de ongenaakbare Jaspers. Van de Ven haalde een moyenne van 1,071.
Henri Tilleman is in Nijkerk met een recordmoyenne Nederlands kampioen ankerkader 71/2 geworden. De biljarter uit Dronten maakte in 17 beurten 1054 caramboles en stootte met een gemiddelde van 62,00 een ongeveer vijftien jaar oud Nederlands record uit de boeken. Het toernooi ankerkader 71/2 was verspreid over drie dagen. Tilleman , veruit de sterkste , won vijf van de zes partijen en maakte in de laatste ronde alle 200 caramboles in een beurt. Michel van Silfhout uit Dieren werd tweede.

TAIL :
Biljarten ; Sport ; Recreatieve Sport

