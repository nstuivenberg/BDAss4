DOCUMENT : 48 of 158

PAPER : Algemeen Dagblad

DATE : February 7, 2002


BYLINE : VAN ONZE POLITIEKE REDACTIE

SECTION : Binnenland ; Pg. 5

LENGTH : 399 words

DATELINE : Den Haag

BODY :

HEADLINE : VVD-voorzitter : Fortuyn net Mussolini

VVD-voorzitter Eenhoorn ziet overeenkomsten tussen lijsttrekker Pim Fortuyn van Leefbaar Nederland en fascistenleider Benito Mussolini , die van 1922 tot 1943 premier was in Italie.
Eenhoorn trok de vergelijking vorige week op een VVD-bijeenkomst in Nijkerk. Hij haalde een studie aan over leiderstypen van psycholoog Kets de Vries.
«Een van de typen die hij beschrijft is het type-Mussolini. Mij viel op dat die omschrijving precies past op de leider van Leefbaar Nederland. De ijdele leider , die precies zegt wat mensen willen horen. En je ziet altijd dat mensen kritiekloos zo'n leider volgen» , zegt Eenhoorn. «Ik heb me dus genuanceerd uitgelaten , gebaseerd op een psychologische studie.» Eenhoorn beschuldigt LN ervan een sterk op de persoon gerichte verkiezingscampagne te willen voeren , bijvoorbeeld door tegenstanders te beschimpen om hun uiterlijk. De VVD-voorzitter zegt aanwijzigingen te hebben dat de partij van Fortuyn een speciaal team heeft gevormd dat jaagt op gevoelige prive-informatie over politieke tegenstanders.
Volgens LN-woordvoerder Van de Linde raakt die beschuldiging kant noch wal : «Fortuyn wil zo'n smeercampagne absoluut niet. Hij heeft mij persoonlijk gezegd : wij doen aan dit soort dingen niet mee.» Hij nodigt Eenhoorn uit , het hoofdkwartier van de partij te bezoeken. «Dan kan hij met eigen ogen zien dat er bij ons maar een persoon is die onderzoek doet : niet naar andere politici , maar naar verkiezingsprogramma's van de concurrentie.»
Eenhoorn krijgt veel kritiek op zijn harde opmerkingen , ook in zijn eigen VVD. «Toch zeg ik het , want ik heb mijn bronnen en ik wil er geen doekjes om winden dat ik me zorgen maak over de opkomst van Fortuyn. Veel Nederlanders vinden het prima wat hij doet , maar het is een gevaarlijke ontwikkeling. In de Nederlandse politiek gaan we traditioneel heel voorzichtig met elkaar om. Dat moeten we zo houden.»
In PvdA en CDA worden vraagtekens gezet bij de beschuldiging van Eenhoorn , wiens verhaal «hypocriet» wordt genoemd. «De pot verwijt de ketel dat hij zwart ziet. Hij beschuldigt Leefbaar Nederland van iets dat hij niet hard maakt» , klinkt het in het CDA. «Laten we campagne voeren op basis van onze inhoudelijke prioriteiten» , zegt PvdA-campagneleider Monasch.

TAIL :
Politieke partijen ; Verkiezingen ; Recht ; Politiek en Staat ; Staatsrecht ; Gemeenten ; Binnenlandse Politiek ; Lokale Politiek

