DOCUMENT : 50 of 158

PAPER : Algemeen Dagblad

DATE : February 7, 2002


BYLINE : VAN ONZE POLITIEKE REDACTIE

SECTION : Binnenland ; Pg. 5

LENGTH : 314 words

DATELINE : Den Haag

BODY :

HEADLINE : VVD'er Vos naast voorzitter Vos

Omwille van de «continuiteit» heeft de VVD de onverkiesbare Otto Vos naar voren geschoven als lid van de enquetecommissie bouwfraude. De liberalen protesteren zo tegen het feit dat het voorzitterschap van de enquete hun door de neus is geboord.
De VVD is kwaad op coalitiepartners PvdA en D66, die ervoor zorgden dat Marijke Vos van GroenLinks de enquete zal leiden. Beide regeringsfracties hebben de afspraak geschonden dat alleen grote partijen bij toerbeurt een parlementaire enquete voorzitten. Volgens dat herenakkoord was de VVD aan de beurt. De liberalen wilden het ervaren kamerlid Jan te Veldhuis voorzitter maken.
Het is voor het eerst in de parlementaire geschiedenis dat een kleine partij het voortouw krijgt en ook dat die taak aan een vrouw werd gegund. Vos leidde de commissie die de enquete naar de bouwfraude voorbereidde en heeft zich dus al ingewerkt in de materie. Dat heeft voor PvdA en D66 de doorslag gegeven.
Met hetzelfde argument heeft de VVD nu in plaats van Te Veldhuis Otto Vos aangewezen als lid van de enquetecommissie. Otto Vos zat ook al in de voorbereidende commissie. Alleen staat het liberale kamerlid met plaats 45 zo laag op de kandidatenlijst van de VVD , dat hij op verkiezingsdag 15 mei zeker uit de Tweede Kamer verdwijnt.
VVD-Kamerlid Frans Weisglas erkent dat er een probleem zal rijzen. «Dan moeten we in april maar iemand anders aanwijzen , die dan moet worden ingewerkt door Otto Vos.»
Ook D66 heeft een commissielid aangesteld dat onverkiesbaar staat. In plaats van Jan van Walsem , die de Tweede Kamer definitief zal verlaten , treedt Francisca Ravestein aan. Zij staat op plaats 12, ver onder de 8 zetels die D66 in de peilingen scoort.

TAIL :
Parlement ; Politieke partijen ; Bouwnijverheid ; Economie ; Bedrijfstakken ; Recht ; Politiek en Staat ; Staatsrecht ; Gemeenten ; Binnenlandse Politiek ; Lokale Politiek

