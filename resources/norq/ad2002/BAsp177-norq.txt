DOCUMENT : 177 of 254

PAPER : Algemeen Dagblad

DATE : February 5, 2002


SECTION : Sport ; Pg. 19

LENGTH : 422 words

DATELINE : Park City

BODY :

HEADLINE : Timmer op zoek naar «het gevoel»

Geest en lichaam perfect in balans , dansend over het ijs. Zo was het vier jaar geleden , toen Marianne Timmer in Nagano naar twee gouden Olympische medailles zwierde. Kort voor de start van de Spelen in Salt Lake City weet ze niet of dat magische gevoel ooit nog zal terugkeren. «Je kunt het niet even opwekken. Was het maar zo eenvoudig. Was schaatsen maar zo gemakkelijk. Vorm is iets ongrijpbaars» , zucht ze zachtjes. De «Timmertje , Timmertje» van Nagano is in Salt Lake weer gewoon Timmer.
Twee ritten - op de 1000 en 1500 meter - veranderden vier jaar geleden haar leven. «Wat er vervolgens met je gebeurt , vormt je als mens. Door dat goud gaan deuren open , die anders gesloten waren gebleven. Ik zal wel wat veranderd zijn , al denk ik zelf dat het wel meevalt. Misschien ben ik voorzichtiger geworden door alles dat ik heb meegemaakt. Behoudender , in elk geval.»
Hoog boven in het straalwitte Park City , op dik een half uur van de Olympische stad Salt Lake City , zoekt Timmer weer naar dat juiste gevoel. Opnieuw aan de hand van Peter Mueller , met wie ze vorige zomer trouwde. Met argusogen werd die hernieuwde samenwerking gevolgd en aan het begin van het seizoen leek Timmer zelfs aangeschoten wild. Maar inmiddels oogt ze in Amerika weer ontspannen. Mueller zorgt in hun appartement voor de vrolijke noot.
«Hij kookt , ruimt meestal alles op en doet zelfs de was : eigenlijk is Pete de huisman. Ik hoef nauwelijks iets te doen» , grinnikt de Sappemeerse. Na een ongelovige reactie haalt de Amerikaan twee flacons Robijn uit zijn kamer. «Ik ga nooit weg zonder dit wasspul.»
Beiden weten wat er de komende weken op het spel staat. Kan de Amerikaan het kunststukje met de Nederlandse schaatsdiva herhalen ? Yvonne van Gennip lukte het na haar opzienbarende triomftocht in Calgary ( drie keer goud ) vier jaar later niet. Zij ging in Albertville af door de zijdeur. Het sleutelwoord is vorm. Timmer kan moeilijk aangeven wat dat in haar geval betekent. «Vorm is als je heel gemakkelijk rijdt. Zoals Erben Wennemars hier bij een testwedstrijd op de 1500 meter 1.44 schaatst. Zonder het gevoel te hebben dat het energie heeft gekost. Dat alles vanzelf is gegaan. Dat gevoel.»
Mueller knikt instemmend bij haar woorden. Liggend op de bank voor de tv en de brandende open haard zegt de Amerikaan dat zijn oogappel veel weg heeft van zijn landgenote en oud-Olympisch kampioene Bonnie Blair. «Die stond er ook op het moment dat het moest. Marianne is net zo. Ik weet het zeker.»

TAIL :
Schaatsen ; Sport ; Wintersport

