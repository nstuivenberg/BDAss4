DOCUMENT : 46 of 52

PAPER : Algemeen Dagblad

DATE : February 5, 2002


SOURCE : Reuters

BYLINE : AP , REUTERS

SECTION : Voorpagina ; Pg. 1

LENGTH : 523 words

DATELINE : Kopenhagen

BODY :

HEADLINE : Deense prins veroorzaakt crisis

Het was een diep gefrustreerde prins-gemaal van Denemarken die aan het woord kwam in het Deense dagblad B.T. Gedegradeerd en vernederd , zo voelt de 67-jarige Henrik zich. Gepasseerd door zijn oudste zoon Frederik , die steeds meer protocollaire taken overneemt. «Ik ben jarenlang nummer twee geweest» , aldus Henrik. «Met die rol heb ik mij tevreden gesteld , maar ik wil nu niet plotseling nummer drie zijn en een soort aanhangsel worden.»
Henrik heeft zijn landgenoten verbijsterd. De Denen waren er van overtuigd dat hun monarchie stabiel was en dat schandalen voorbehouden waren aan andere koningshuizen. En ineens zit Denemarken met een constitutionele crisis. De 67-jarige prins - Fransman van geboorte - kondigde aan dat hij zich voorlopig zou terugtrekken op het familiekasteel van Caix in zuidwest-Frankrijk , om eens goed over zijn leven na te denken. En dat deed hij ook. Henrik was afgelopen zaterdag niet aanwezig bij het huwelijk van Willem-Alexander en Maxima. Zijn vrouw en zoon wel.
De klachten van Henrik zijn kennelijk voortgevloeid uit de jaarlijkse nieuwjaarsreceptie voor buitenlandse diplomaten. Kroonprins Frederik ( 33 ) trad daar op als gastheer , omdat zijn moeder een rib had gebroken. Henrik verwees naar die gelegenheid : «Zoiets zou in de Verenigde Staten niet gebeuren. Daar heb je het begrip First Lady. Waarom zouden wij niet de term First Man gebruiken ? De First Man ben ik , niet mijn zoon.»
Vervolg op pagina 6 : Henrik : Ik ben in de kast gezet
Henrik : Ik ben in de kast gezet
Vervolg van pagina 1
Crisis deens hof
Margrethe en Henrik trouwden in 1967. Toen Margrethe in 1972 koningin werd , werd Henrik prins-gemaal , Hij zegt wel gehecht te zijn aan Denemarken , «maar waarom word ik steeds gedegradeerd en teleurgesteld op een manier die mijn zelfrespect vernietigt». «Ik voel mij na 30 jaar in de kast gezet.»
Als prins-gemaal is Henrik actief voor verscheidene organisaties en heeft hij boeken geschreven en vertaald.
Koningin Margrethe en kroonprins Frederik reisden vanuit Amsterdam onmiddellijk af naar Frankrijk om de aangerichte schade zoveel mogelijk te beperken. De familie nodigde fotografen en journalisten uit. Het koningspaar liet zich hand in hand en breed glimlachend fotograferen. «Nu kunt u zelf zien dat wij gelukkig zijn en twee rustige dagen samen willen doorbrengen» , aldus Henrik. «Nou ja , bijna rustige dagen» , vulde koningin Margrethe aan.
Journalisten mochten geen vragen stellen. Frederik , verklaarde dat zijn vader «zich momenteel niet goed voelt. Hij heeft rust nodig». Het is de bedoeling dat het koninklijke echtpaar naar Parijs reist om daar het gerenoveerde Deense Instituut op de Champs-Elysees te heropenen. Daarna zal prins Henrik naar het landgoed in Zuid-Frankrijk teruggaan , om toezicht te houden op het snoeien van de wijnstokken , zo luidt de officiele lezing.
Schijnbaar ontspannen poseren koningin Margrethe en prins-gemaal Henrik in Frankrijk voor fotografen , samen met hun zoons Frederik ( links ) en Joachim. Foto Pascal Pavani/EPA

TAIL :
Prins Henrik
Koningshuizen ; Recht ; Politiek en Staat ; Staatsrecht ; Staatsvormen

