DOCUMENT : 8 of 94

PAPER : Algemeen Dagblad

DATE : February 9, 2002


SOURCE : AP

BYLINE : AP

SECTION : Buitenland ; Pg. 6

LENGTH : 220 words

DATELINE : Londen

BODY :

HEADLINE : Iran weigert Britse diplomaat

Iran weigert David Reddaway te accepteren als nieuwe ambassadeur van Groot-Brittannie. Het Britse ministerie van Buitenlandse Zaken heeft nu de status van de diplomaat gewijzigd in die van Brits zaakgelastigde in Iran. In die functie mag hij wel aan de slag op de ambassade.
Zowel Teheran als Londen weigert te zeggen waarom Reddaway voor Iran niet acceptabel is , maar de Iraanse krant Jomhuri Islami schreef vorige maand dat Reddaway joods is en een agent van de Britse buitenlandse inlichtingendienst MI6. Volgens het Britse ministerie van Buitenlandse Zaken is de 48-jarige Reddaway geen van beide. Reddaway is getrouwd met een Iraanse en spreekt vloeiend Farsi , de taal van de meeste Iraniers. Hij is twee keer eerder als diplomaat in Teheran gestationeerd geweest.
Volgens Teheran komt het vaker voor dat een aangewezen ambassadeur niet aanvaardbaar wordt geacht door het land waarin hij wordt gestationeerd. De afwijzing hoeft volgens Teheran dan ook geen negatieve invloed te hebben op de betrekkingen tussen Iran en Groot-Brittannie.
Het contact tussen Londen en Teheran was de afgelopen maanden aanzienlijk verbeterd. Zo bracht de Britse minister van Buitenlandse Zaken Jack Straw eind vorig jaar een bezoek aan de islamitische republiek.

TAIL :
Buitenlandse betrekkingen ; Politiek en Staat

