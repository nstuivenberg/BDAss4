DOCUMENT : 207 of 254

PAPER : Algemeen Dagblad

DATE : February 4, 2002


BYLINE : VAN ONZE VERSLAGGEVERS

SECTION : Sport ; Pg. 19

LENGTH : 270 words

DATELINE : Sittard

BODY :

HEADLINE : Pover PSV pakt toch volle buit

PSV kwam zaterdagavond bij Fortuna Sittard al heel snel op voorsprong. Spits Jan Vennegoor of Hesselink kopte raak na een uitstekende voorzet van rechterflankspeler Dennis Rommedahl.
Daarmee leek een monsterscore van de titelverdediger tegen de tobbende Limburgse degradatiekandidaat in het verschiet te liggen. PSV leek echter geen belang te hechten aan het opbouwen van een goed doelsaldo voor de kampioensrace met Ajax en Feyenoord en viel terug tot een zeer pover niveau. Fortuna-spits Colin Cramb had PSV moeten straffen met de gelijkmaker. In zeer kansrijke positie op luttele meters van het PSV-doel trapte hij met zijn linkerbeen schlemielig naast in plaats van tegen de bal.
PSV-trainer Erik Gerets mopperde. «Woensdag een geweldige wedstrijd tegen Feyenoord en dan deze partij. Het was bar slecht. Het enige positieve is dat we nu een slechte wedstrijd wel winnen , terwijl we voor de winterstop verloren van Sparta.»
Morgenavond op bezoek bij RKC Waalwijk zal PSV een stuk beter voor de dag moeten komen. Aanvoerder Mark van Bommel ( vierde keer geel ) is voor dat duel geschorst. Een andere belangrijke afwezige is Kevin Hofland. De verdediger heeft opnieuw last van een hersenschudding. Zaterdagavond maakte hij zijn rentree , maar al na 36 minuten moest hij zich wegens duizeligheid laten vervangen. Voor onderzoek vertrok hij naar het ziekenhuis. Een week geleden tegen NAC had hij ook last van dezelfde blessure waarna hij het bekerduel met Feyenoord aan zich voorbij liet gaan. Tijdens het trainingskamp in de winterstop liep hij voor het eerst een hersenschudding op.

TAIL :
Voetbal ; Sport

