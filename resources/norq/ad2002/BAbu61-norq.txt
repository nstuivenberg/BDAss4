DOCUMENT : 61 of 94

PAPER : Algemeen Dagblad

DATE : February 6, 2002


BYLINE : VAN ONZE CORRESPONDENT

SECTION : Buitenland ; Pg. 7

LENGTH : 288 words

DATELINE : Berlijn

BODY :

HEADLINE : Chipkaart op komst voor Duitse rokers

De Duitse regering wil in de strijd tegen het roken honderdduizenden sigarettenautomaten die net zijn aangepast voor de euro , opnieuw ingrijpend laten wijzigen.
Alleen personen ouder dan 16 jaar kunnen dan met hun bankkaart of ander betaalpasje een pakje rookwaar uit de automaat halen. De kaartjes worden voorzien van een speciale leeftijdchip. Het betalen met munten komt te vervallen. De rood-groene regering wil de wet hiervoor nog voor de verkiezingen in september wijzigen , verklaarde gisteren de ombudsvrouw voor drugs , Marion Caspers.
De sociaal-democrate , wier positie vergelijkbaar is met die van een staatssecretaris Gezondheidszaken , wil de drempel voor rokers aanzienlijk verhogen. Gemiddeld beginnen kinderen in Duitsland met roken als zij 13,5 jaar oud zijn. De bewindsvrouw wijst op de hogere leeftijd in andere landen.
Verder wil zij de wettelijke bepalingen voor de winkelverkoop van tabakswaren aanscherpen. Te vaak worden er tabaksproducten aan kinderen onder 16 jaar verkocht. De boetes voor winkeliers gaan drastisch omhoog.
De reacties op het voorstel zijn lovend. De automatenhandel verklaarde zich onmiddellijk bereid de apparaten kostenloos aan te passen. De tabaksindustrie is eveneens voor , maar vraagt wel om een overgangsregeling.
De overheidsinstantie die waakt over een mogelijk misbruik van databanken waarschuwt dat op deze wijze een nieuw profiel van consumenten ontstaat , waarbij hun privacy in het geding kan komen. Als kan worden gegarandeerd dat alleen de leeftijd wordt gecontroleerd , heeft echter ook deze invloedrijke organisatie geen bezwaar.

TAIL :
Tabak ; Betalingsverkeer ; Economie ; Bedrijfstakken ; Bank- en Verzekeringswezen ; Consumentenzaken ; Voeding

