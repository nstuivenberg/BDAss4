DOCUMENT : 22 of 254

PAPER : Algemeen Dagblad

DATE : February 9, 2002


SECTION : Sport ; Pg. 33

LENGTH : 223 words

BODY :

HEADLINE : Winnaar AD's sterrenkok

Wie wordt de eerste kok in Nederland die drie Michelinsterren krijgt ? Zo luidde de oproep aan de lezers twee weken geleden op deze pagina. Honderden reacties kwamen binnen. En de meeste mensen kozen voor Cees Helder restaurant Parkheuvel in Rotterdam. En Cees Helder werd het , zo werd deze week bekend.
Maar wie is de winnaar van de oproep van het AD ? Natuurlijk iemand die het antwoord goed raadde. En dan ook nog iemand die zijn keuze op een originele manier kon toelichten. Esther Nefkens uit Nieuwerkerk aan den IJssel deed dat het leukst , vond de culinaire jury. Zij had op een oranje vel drie uitgeknipte sterren geplakt en bij elke ster haar commentaar gezet. De eerste ster kent Esther Nefkens toe voor «de kunst om met eenvoudige en heldere ingredienten continue verrassende en vernieuwende combinaties te maken».
De tweede ster krijgt Helder van Nefkens voor het vermogen om de juiste talenten om zich heen te verzamelen en de derde ster krijgt hij voor de bescheiden wijze waarop hij de afgelopen jaren zijn streven naar perfectie heeft gerealiseerd. «Hierdoor heeft Michelin de zekerheid dat Parkheuvel waardig en zonder sterallures de derde ster als eerste in Nederland kan dragen». Esther Nefkens is dolblij. «Echt waar ? Oh , wat geweldig.»

TAIL :
Onderscheidingen ; Horeca ; Economie ; Bedrijfstakken ; Algemeen

