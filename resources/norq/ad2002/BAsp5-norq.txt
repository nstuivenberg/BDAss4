DOCUMENT : 5 of 254

PAPER : Algemeen Dagblad

DATE : February 9, 2002


BYLINE : DOOR HANS KLIPPUS

SECTION : Sport ; Pg. 30

LENGTH : 911 words

DATELINE : Salt Lake City

BODY :

HEADLINE : Met dank aan twee Robin Hoods ; Echte helden van Salt Lake zitten alleen in rechtszaal vooraan

Al sinds 1929 wil Salt Lake City de Olympische Spelen organiseren. Nu is het eindelijk zo ver. Maar het kostte wel veel bloed , zweet , tranen en geld.
De echte helden van Salt Lake City zitten de komende 16 dagen niet op de eretribune. Tom Welch en David Johnson haalden de Olympische Spelen voor hun stad binnen , maar meer dan een plek op de eerste rij in de rechtszaal , als verdachten , zat er als dank niet in.
De twee zakenmannen worden ervan beschuldigd stemmen van IOC-leden te hebben gekocht. Ze spendeerden meer dan een miljoen dollar om het de hoge heren uit Lausanne naar de zin te maken. Dure cadeaus en vakantietrips , studiebeurzen , medische hulp , het lag allemaal in de etalage.
Ook nadat deze verwennerij was uitgelekt en uitgegroeid tot het grootste omkoopschandaal aller tijden in de sport waren Welch en Johnson zich nog steeds van geen kwaad bewust. Ze deden , zo beweren ze , wat iedereen in die tijd deed. Ze legden de bestuurders in de watten. Daarbij ging het gewiekste tweetal uit Salt Lake zo ver als het hun werd toegestaan. En dat was ver , want sommige IOC-notabelen graaiden gretig en ongegeneerd uit de goedgevulde ruif.
Die hebberigheid kostte uiteindelijk tien leden de kop , vier gingen uit eigen beweging en zes werden weggestuurd. En nog eens tien kregen een waarschuwing. onder wie Anton Geesink. Bekend is dat Tom Welch toen hij die aantallen hoorde hard moest lachen. Het was hem wel duidelijk dat er mensen binnen het IOC werden gespaard. Welch wist precies wie er wat had aangenomen.
Zo is het ook raar dat alleen Welch en Johnson als zondebokken zijn aangeduid. Want het is onmogelijk dat ze hun grootscheepse stemmenjacht alleen met z'n tweeen hebben kunnen doen en verder niemand ervanaf wist. Ook hier zijn er personen , waarschijnlijk met hoge status , de dans ontsprongen.
De vraag blijft natuurlijk altijd of Salt Lake de Winterspelen ook had gekregen als er niet wat overdreven met de geldbuidel was gezwaaid. Vier jaar eerder was de verkiezingscampagne , waarin IOC-leden bij hun bezoek aan de stad nog keurig een balpen en een paar speldjes kregen , niet voldoende. Salt Lake verloor toen van Nagano , het verschil was nipt ( 46-42 ) , maar het was wel een gevoelige nederlaag.
Welch en Johnson kregen destijds in Birmingham al snel door dat Nagano de zaken wat anders had aangepakt. Niet bekend is wat de Japanners de bestuurders bij hun individuele bezoekjes aan de stad hebben aangeboden , wel lag er voor elk IOC-lid bij aankomst voor het congres in Birmingham een videocamera op de hotelkamer , met de complimenten van Nagano. Ook doneerde de Japanse stad onder meer 15 miljoen dollar voor de bouw van het Olympisch museum , het paradepaardje van de toenmalige voorzitter Samaranch.
Het was Welch duidelijk dat Salt Lake de zaken voor de volgende keer geraffineerder moest aanpakken. Hij kreeg alle steun voor zijn nieuwe strategie. De kopman en zijn secondant Johnson gingen uiterst secuur te werk. Deze keer mocht het niet meer misgaan. Voor elk IOC-lid werd een afzonderlijk plan van aanpak gemaakt.
De campagne bleek zeer succesvol. Op 16 juni 1995 boekte Salt Lake City bij de verkiezing in Boedapest voor het organisatierecht van de Winterspelen van 2002 een klinkende overwinning. De andere kandidaatsteden , het Zwitserse Sion , het Zweedse Ostersund en het Canadese Quebec , waren kansloos. Salt Lake had na de eerste stemronde de buit al binnen : 54-14-7-7.
Alles leek perfect te zijn verlopen , Welch en Johnson konden tevreden terugkijken. Totdat het gerespecteerde Zwitserse IOC-lid Marc Hodler lucht kreeg van de verwennerij in Salt Lake en zich daarover in december 1998 uitsprak. Het was het begin van een langdurige en spraakmakende affaire. Een grootscheeps onderzoek werd ingesteld naar de handel en wandel van IOC-leden , waarbij de beerput in ieder geval voor een deel werd geopend. Er werden talrijke veranderingen in de spelregels van het IOC doorgevoerd.
Daarom moet niet alleen Salt Lake , ook het IOC Tom Welch en David Johnson dankbaar zijn dat ze zich destijds hebben aangepast aan de normen van de moderne tijd. Het duo gaat nu als moderne Robin Hoods door het leven. Bejubeld door een groot deel van het volk , nagejaagd door de wetgevers. Welch en Johnson wonen niet meer Salt Lake. Johnson was zelfs lange tijd werkloos en had moeite zijn gezin te onderhouden. Nu de Winterspelen eindelijk zijn begonnen , zijn de twee oud-campagneleiders even terug. Ze willen het feest , hun feest , niet missen. Een uitnodiging van organisatievoorzitter Mitt Romney om deze week de generale repetitie van de openingsceremonie bij te wonen , sloegen Welch en Johnson af. Ze zagen niets in deze hypocriete vorm van dankbaarheid. Een ereplaatsje bij het echte feest was blijkbaar te veel gevraagd.
Welch en Johnson zullen de komende twee weken toch wel op de Olympische tribune zitten , maar dan ver weg van de hoge heren en met kaarten die ze zelf hebben moeten kopen. Daarna zullen ze waarschijnlijk weer terug moeten naar de rechtszaal. De rechter in Utah sprak ze eind vorig jaar weliswaar vrij van omkoping , maar de staat ging in hoger beroep.
Een sprookjesachtig beeld van Salt Lake City bij maanlicht. Een reusachtige foto van een kunstrijdster op de schaats fungeert als versiering van het hoofdkwartier van de Mormonen. Op de voorgrond een tempel van de Mormonen. FOTO REUTERS

TAIL :
Sport ; Fraude en corruptie ; Sportaccommodaties ; Recht ; Criminaliteit ; Delicten

