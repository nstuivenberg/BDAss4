DOCUMENT : 100 of 158

PAPER : Algemeen Dagblad

DATE : February 5, 2002


BYLINE : VAN EEN ONZER VERSLAGGEVERS

SECTION : binnenland ; Pg. 3

LENGTH : 310 words

DATELINE : Hilversum

BODY :

HEADLINE : Replica bruidsjurk Maxima brengt 3480 euro op

De veiling van een replica van de bruidsjurk van prinses Maxima heeft gisteren 3480 euro opgebracht. De veiling liep via een internetsite. De opbrengst gaat naar de stichting Nationaal Geschenk Mensenrechten Argentinie. Er werd 174 keer op de jurk geboden.
Stonden in Nederland alle kranten vol met foto's en reportages over het prinselijk huwelijk , op de Antillen beperkten de in het papiaments verschijnende ochtendkranten zich tot een foto. De middagkranten hielden het bij een enkele reportage. De televisie-uitzending om vijf uur 's ochtends plaatselijke tijd werd wel goed gevolgd.
Het volgen van het koninklijk paar door de pers moet volgens het SGP-Tweede-Kamerlid Van der Staaij maar eens afgelopen zijn. In de wittebroodsweken moet het paar - dat van een skivakantie in het Zwiterse Klosters vermoedelijk zal doorreizen naar de Olympische Winterspelen in Salt Lake City - geen slachtoffer van een «drijfjacht» zijn.
De reishonger van het jonge paar is voorlopig niet gestild. In april brengen Maxima en Willem-Alexander een kort bezoek aan het Afrikaanse Ghana. Met dit land heeft Nederland al 300 jaar betrekkingen. Die zijn niet alleen positief : Nederland gebruikte het land vroeger als doorvoerplaats voor slaven. Na Ghana bezoekt Willem-Alexander nog Zuid-Afrika en Indonesie en brengt hij mogelijk met Maxima in mei ook nog een kennismakingsbezoek aan de Antillen en Aruba.
De aandacht voor trouwen en de toenemende populariteit van het huwelijk heeft tien modevormgevers en zes jonge ontwerpers en studenten ertoe gebracht nieuwe robes voor ambtenaren van de burgerlijke stand te ontwerpen. Het project «De Mantel der Liefde» is een initiatief van de gemeenten Breda , Tilburg , Eindhoven , Den Bosch en Helmond.

TAIL :
Kleding en mode ; Koningshuizen ; Recht ; Politiek en Staat ; Staatsrecht ; Staatsvormen ; Consumentenzaken

