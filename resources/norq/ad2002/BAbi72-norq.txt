DOCUMENT : 72 of 158

PAPER : Algemeen Dagblad

DATE : February 6, 2002


BYLINE : FRANK RENOUT

SECTION : Binnenland ; Pg. 3

LENGTH : 436 words

BODY :

HEADLINE : Jan Visser ; Even vragen aan

Gebiedsagent in Arnhem , was «aanspreekpunt» voor de krakers van wie het Katshuis is ontruimd.
U was «aanspreekpunt» ?
«Jawel. De krakers kennen mij , want ik ben gebiedsagent in die wijk. Ik kom nogal eens bij ze langs.»
En wat betekent dat , een agent als «aanspreekpunt» ?
«Nou , we hebben van tevoren contact gehad over de ontruiming. De dag ervoor ben ik ook met de deurwaarder langsgeweest. We hebben met de krakers afgesproken dat ze een beroep op mij konden doen als er tijdens de ontruiming problemen waren. Dan zou ik kijken of we het konden oplossen.»
U zei tegen de krakers : «Jongens als het te hard gaat of je denkt , dat wil ik niet , trek aan de bel».
«Inderdaad. Kijk , die mensen hadden zich verschanst en hadden gezegd : wij gebruiken geen geweld. Maar wij moesten wel met slijptollen naar binnen. En we gaan natuurlijk niet zomaar slijpen , dat ze gewond raken ofzo. We gaan er niet - bam ! - bovenop. Daarom hebben we ook , toen we door een muur heen moesten , stofkapjes en oordopjes aan ze uitgedeeld.»
U zei tegen de krakers : «jullie veiligheid staat voorop».
«Jazeker. Maar onze veiligheid natuurlijk ook. Een paar krakers waren vastgeketend. Als die nou zeggen : »ho eens , we gaan zelf wel weg« moet je ze die kans wel bieden. Het is heus niet zo dat we er met grof geweld tegenaan gaan.»
Het klinkt allemaal zo soft.
«Nee hoor.»
Krakers overtreden toch de wet ? U moet gewoon ontruimen.
«Jawel. Maar als zij nou zeggen : »jullie gebruiken te veel geweld« , dan kan ik toch zeggen : »we gebruiken niet meer dan nodig is« ? Het is gewoon overleg.»
Het staat zo haaks op de gedachte dat u als agent gewoon de orde moet handhaven.
«Tuurlijk , dat is ook zo. Aan de andere kant : als je de orde kunt handhaven zonder geweld te gebruiken , heeft dat onze voorkeur.»
Zijn de tijden veranderd ?
«Ja , ik denk het wel. Vroeger ging het er misschien harder aan toe. Maar ik weet niet welke aanpak beter is. Vroeger waren het gewoon andere tijden. Bij de ontruiming van huizen langs de Betuwelijn hebben we het hetzelfde gedaan : de krakers daar kregen bijvoorbeeld een deken om hen te beschermen tegen de spatten van de slijptol.»
U past zich eigenlijk aan aan de krakers die soft zijn geworden ?
«Ach , dat moet je hun vragen. Maar vroeger waren ze wel harder , de kraakacties waren harder , ja. Nu kun je met hen overleggen. Er zijn goede afspraken met hen te maken.»
De ME staat op het punt kraakpand het Katshuis binnen te gaan. De ontruiming verliep rustig. FOTO ANP

TAIL :
Politie ; Volkshuisvesting ; Infrastructuur ; Politiek en Staat ; Openbaar Bestuur

