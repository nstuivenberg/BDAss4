DOCUMENT : 56 of 158

PAPER : Algemeen Dagblad

DATE : February 7, 2002


BYLINE : DOOR JEAN DOHMEN

SECTION : Binnenland ; Pg. 2

LENGTH : 623 words

DATELINE : Leiderdorp

BODY :

HEADLINE : Zalm krijgt zaal met PvdA'ers plat

Minister Zalm ( Financien ) waagde zich gisteravond in het hol van de leeuw. Op een PvdA-bijeenkomst verdedigde de VVD-minister zijn strenge begrotingsbeleid en de plannen van de liberalen om de onroerendezaakbelasting ( ozb ) af te schaffen.
Als de VVD na de verkiezingen in de oppositie komt , kan Gerrit Zalm altijd nog stand up comedian worden. De liberale minister slaagde er gisteravond in een zaaltje met ernstig kijkende PvdA'ers aan het lachen te maken. En dat is , zo verzekeren ingewijden , geen eenvoudige klus.
Zalm kent zijn pappenheimers. De populaire bewindsman begon zijn politieke carriere een kwart eeuw geleden bij de partij van zijn aartsrivaal Ad Melkert. Pesterig : «Het is leuk om weer even terug te zijn bij de oude kornuiten. U weet dat ik voorzitter ben geweest van de PvdA-afdeling Enkhuizen. Dat was in mijn jonge jaren , maar met de jaren komt ook de wijsheid. Ik hoop dat dat met u ook nog gebeurt. Erg fijn dat ik hier mijn VVD-evangelie mag verkondigen , opdat u allen bekeerd wordt tot het goede geloof.» Het zaaltje grinnikt.
Het is niet de eerste keer dat de nummer drie op de VVD-lijst voor de komende verkiezingen opduikt bij de vijand. Een week geleden vrolijkte hij in Den Haag al de presentatie op van de gezinsplannen van de ChristenUnie. Uniek is het niet. De huidige PvdA-leider Melkert ging hem enkele jaren geleden voor , toen hij in Brabant een zaaltje met SP'ers probeerde te overtuigen van zijn gelijk , volgens de SP'ers zonder veel succes.
In Leiderdorp was Zalm op uitnodiging van een zijn hoogste ambtenaren , Jenny Thunnissen , die de scepter zwaait over de plaatselijke PvdA-afdeling. De minister voelde zich als een vis in het water tussen de rode ballonnen.
Zalm greep zijn kans om - zonder PvdA-Kamerleden die hem konden tegenspreken in de buurt - de plaatselijke sociaal-democraten in te peperen dat zijn strenge financiele spelregels het land in deze tijden van tegenvallers hebben behoed voor grote rampen.
Met een ernstig gezicht : «Misschien weet u nog dat anderhalf jaar geleden de inkomstenmeevallers zich opstapelden. In linkse kring werd er toen over geklaagd dat daar volgens de spelregels van dit kabinet niks mee mocht worden gedaan. »Het geld klotst tegen de plinten op en we mogen er niks mee doen ! « Maar inmiddels gaat het slechter en klotst het geld onder de plinten weg en hoeven we dankzij diezelfde regels niet te bezuinigen.»
Zijn frontale aanval op de ozb viel in het buurthuis in goede aarde , al deed het applaus vermoeden dat er niet alleen PvdA'ers in de zaal zaten. De ozb-tarieven in de gemeente zijn in de afgelopen raadsperiode met enkele tientallen procenten gestegen. Dus gingen de handen gretig op elkaar toen Zalm aan het eind van zijn verhaal «ozb , weg ermee ! » in de microfoon schreeuwde. Hij schuwde de demagogie niet : «Kijk naar Den Haag ! Gemeenten konden in het verleden hun wanbeleid financieren door burgers uit te zuigen ! » En : «Het zijn de burgers die spreken in de democratie.» De zaal begint te juichen. Een grafiek op een groot scherm achter Zalm waar een pijlsnel stijgende rode lijn de ozb-tarieven weergeeft , doet de rest.
Volgens de PvdA profiteren vooral de rijkeren van de afschaffing. Maar uit berekeningen die Zalm tijdens de avond uit zijn hoge hoed tovert , blijkt juist dat de lagere inkomensgroepen profiteren van de maatregel. Met een grijns : «Het is dus eigenlijk een heel linkse maatregel.» Op samenzweerderige toon : «Maar dat moet u niet verder vertellen.»
Minister Zalm legt PvdA'ers in Leiderdorp uit waarom de ozb moet worden afgeschaft.

TAIL :
FOTO HANS KOUWENHOVEN
Verkiezingen ; Politieke partijen ; Recht ; Politiek en Staat ; Staatsrecht ; Gemeenten ; Binnenlandse Politiek ; Lokale Politiek

