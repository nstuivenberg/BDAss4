DOCUMENT : 150 of 158

PAPER : Algemeen Dagblad

DATE : February 4, 2002


SECTION : Binnenland ; Pg. 7

LENGTH : 435 words

BODY :

HEADLINE : El Amor

2-2-2002 was , om met burgemeester Cohen van Amsterdam te spreken , een prachtige dag voor el amor , de liefde , maar ook voor de constitutionele monarchie , de stad Amsterdam en allen die achter de schermen hebben gezorgd voor een perfecte huwelijksdag. Van de koopmansbeurs tot de Nieuwe Kerk ontrolde zich voor Nederland en de meekijkende wereld een strak geregisseerd , en toch ontroerend sprookje met prins Willem-Alexander en vooral de nieuwe prinses Maxima in de hoofdrollen.
De ongedwongen , open stijl van de hoogste hoofdstedelijke ambtenaar van de burgerlijke stand zette de toon die ook in de kerk viel te beluisteren en op straat zichtbaar werd in de symbolische en humoristische vorm van oranje rook. In plaats van politiesirenes en geknal , hoorden het bruidspaar en de kerkgangers luid gejuich opklinken na beider jawoord. Een duidelijker blijk van steun voor dit met op zich begrijpelijk politiek tumult omgeven huwelijk kon het Koninklijk Huis zich niet wensen. Zelfs doorgewinterde republikeinen snotterden zakdoeken nat.
In de Nieuwe Kerk zag Nederland een trotse en ook ontspannen koningin Beatrix. De aanwezigheid van echte adel ( Nelson Mandela , Kofi Annan en Claus ) gaf extra glans en dominee Ter Linden bracht de gevoelens en gedachten van het bruidspaar in een mooi gestructureerde en thematisch goed gevonden prediking onder woorden. Ster van de dag was de door Adios Nonino en Ave Maria tot tranen toe geroerde prinses Maxima. Nederland had haar al van harte verwelkomd , maar na zaterdag kan zij niet meer stuk. De verwijzing van Cohen naar hetgeen zij schreef over de jodenvervolging na een bezoek aan de Hollandsche Schouwburg was een veelzeggend en uitermate subtiel detail. Hoe zij zich samen met Willem-Alexander als een slimme meid op de toekomst voorbereidt , is nu de vraag. Dat zal tijd vergen en die zal zij ook moeten krijgen. Het helpt als Nederland , voor zover dat al niet het geval is , een dikke streep zet onder de discussie over de aanwezigheid van haar vader bij publieke gelegenheden. Dat is noodzakelijk , omdat anders elke keer opnieuw het Argentijnse boek wordt opengeslagen. Dat is niet goed voor Maxima en al evenmin voor haar stapelverliefde echtgenoot , onze toekomstige koning , wiens opmerkingen soms op een te onbarmhartige wijze worden uitvergroot. Mochten er bij hem of zijn moeder al veel twijfels zijn over de houdbaarheid van de constitutionele monarchie , dan moeten die zaterdag diep zijn weggestopt. Nederland heeft de monarchie immers nog steviger in de armen gesloten.

TAIL :
Koningshuizen ; Recht ; Politiek en Staat ; Staatsrecht ; Staatsvormen

