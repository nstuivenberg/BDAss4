DOCUMENT : 41 of 158

PAPER : Algemeen Dagblad

DATE : February 8, 2002


BYLINE : VAN ONZE POLITIEKE REDACTIE

SECTION : Binnenland ; Pg. 5

LENGTH : 312 words

DATELINE : Den Haag

BODY :

HEADLINE : Bolletjesslikkers alsnog samen in cel

Minister Korthals ( Justitie ) wil «bolletjesslikkers» die de afgelopen weken zijn opgepakt op Schiphol alsnog opsluiten in groepscellen.
De noodwet die dit mogelijk moet maken , zal met terugwerkende kracht worden ingevoerd. De Tweede Kamer heeft daar gisteren mee ingestemd. De «bolletjesslikkers» zitten nu nog in eenpersoonscellen her en der in het land.
Korthals wil ze overplaatsen om het nog steeds groeiende aantal drugskoeriers dat op Schiphol tegen de lamp loopt beter het hoofd te kunnen bieden. Vorige maand werden er 246 gearresteerd op de luchthaven. Een record , zei Korthals gisteren in de Kamer. Hij sluit niet uit dat het er deze maand nog meer worden.
De groepscellen komen in oude kazernes. Een komt er in Ossendrecht , een tweede wordt nog gezocht. Het gebeurt zelden dat de Kamer een wet met terugwerkende kracht invoert op de dag van indiening , in dit geval 25 januari jl.
In de noodwet staat dat de drugskoeriers groepsgewijs mogen worden vastgezet met minimale voorzieningen. Korthals zei er gisteren naar te streven dat het er niet meer dan vier per cel zullen zijn. Ook streeft hij er naar minder- en meerderjarigen te scheiden , maar garanderen doet hij dat niet.
De Kamer eist wel dat jongeren niet meer dan tien dagen in een politiecel worden vastgehouden voor ze naar een jeugdgevangenis gaan. Volwassenen mogen 16 dagen in deze kale cellen zitten. Ook besloot de Kamer tegen de zin van Korthals dat er een speciale commissie van toezicht moet komen voor de noodgevangenissen.
Korthals kwam rond de jaarwisseling in politieke problemen , toen bleek dat het Openbaar Ministerie opgepakte bolletjesslikkers niet opsloot maar met een dagvaarding naar huis stuurde , omdat er cellen te weinig waren om ze allemaal vast te zetten.

TAIL :
Drugsdelicten ; Penitentiaire inrichtingen ; Recht ; Justitie ; Criminaliteit ; Delicten

