DOCUMENT : 30 of 94

PAPER : Algemeen Dagblad

DATE : February 8, 2002


BYLINE : DOOR HANS VAN ZON

SECTION : Buitenland ; Pg. 7

LENGTH : 709 words

BODY :

HEADLINE : Bush maakt uit wat goed is en wat kwaad ; ANALYSE

Amerika en Europa ruzien openlijk over de aanpak van de strijd tegen het internationaal terrorisme. De VS noemt Europa een «militaire pygmee» ; volgens Europa laten de Amerikanen zich leiden door simplisme en oorlogszucht.
In de ogen van de Franse minister Vedrine is Amerika een eigengereide simplist die zich niets aantrekt van zijn Europese bondgenoten. Ook in andere Europese hoofdsteden klinkt kritiek. Er wordt gesproken van «solistisch optreden» , «ongebreidelde arrogantie» en «doorgeschoten dominantie».
De Amerikaanse historicus Kennedy gebruikt een vergelijking om het krakeel te duiden. Hij spreekt van een apenkooi , met een hoop chimpansees en een gorilla. «En die gorilla is nu eenmaal groter en sterker. Daar moeten die chimpansees mee leven» , aldus de schrijver van «The Rise and Fall of the Great Powers».
«Maar die gorilla weet ook dat hij geen leven meer heeft als al die chimpansees tegen hem samenspannen» , en daarom zal het volgens Kennedy nog niet zo'n vaart lopen. De Amerikaanse hegemonie is en blijft bestaan. Het verschil is dat die anders wordt beleden na de aanslagen van 11 september in New York en Washington. En daar heeft Europa moeite mee , aldus Kennedy.
In de verkiezingscampagne hamerde George Bush er nog op dat , als hij zou winnen , de VS zich meer op zichzelf zou richten , maar na zijn zege zorgde «9-11» voor een totale ommekeer. Isolationisme zorgt juist voor extra gevaar. Bush leerde dat hij het voortouw moest nemen in de strijd tegen het Kwaad. Sinds «9-11» lijkt de president een evenknie van wijlen Winston Churchill. Hij is een president in oorlog. Hij verklaart het internationaal terrorisme en schurkenstaten de oorlog. Hij bezigt oorlogstaal , ook in de jongste State-of-the-Union-rede. Hij schetst de contouren van een As van het Kwaad - gevormd door Irak , Iran en Noord-Korea - en verhoogt het defensiebudget met 47 miljard dollar om zich nog beter te kunnen bewapenen.
De waarheid gebiedt te zeggen dat de Amerikanen hun verantwoordelijkheid tonen. Bovendien zijn zij ook , zoals senator Lieberman zegt , de enigen die een groot , modern leger kunnen en willen betalen. «Daarom hebben wij de beste soldaten met de beste uitrusting» , aldus de defensiespecialist.
In Europa spreekt niemand de Amerikaanse hegemonie tegen. De manier waarop de regering-Bush ermee omgaat , strijkt wel tegen de haren in. Bush presenteert zijn beleid als het enig juiste. Hij definieert wat goed is en wat kwaad. Regeringsleden als onderminister Wolfowitz ( Defensie ) dulden geen enkele tegenspraak. Tenslotte komt de VS op voor de beschaving , voor de mensheid.
Ook Europa moet klakkeloos volgen. En als het toch tegenstribbelt , zegt minister Powell slechts : «Dan doen we het wel alleen.» Dat steekt. Zoals het ook stak dat de regering-Bush eenzijdig het Kyoto-verdrag afkeurde , niets ziet in het Internationaal Strafhof en een streep haalde door het ABM-verdrag.
Europa ergert zich eraan dat Bush niet met bewijzen komt als hij een verband legt tussen internationale terreurbewegingen en schurkenstaten. En hoe ziet die samenwerking tussen Irak , Iran en Noord-Korea - allesbehalve vrienden van elkaar - er dan uit , zo vragen Europese bestuurders zich af.
Uitspraken als «de enige verdediging tegen internationaal terrorisme is de oorlog naar de vijand brengen» ( Wolfowitz ) doen vermoeden dat Bush om die reden dat verband wil leggen. Terreurbewegingen als al-Qaeda van Osama bin Laden zijn overal en nergens , van schurkenstaten kun je een slagveld maken.
Europeanen zijn er ook boos over hoe Amerikaanse politici spreken over de NAVO. Wolfowitz sprak onlangs van een «Potemkin-alliantie» , een verbond waar altijd het gevaar bestaat van muiterij van een lidstaat. «De NAVO heeft voor ons steeds minder praktisch nut» , aldus de onderminister. Wat hem betreft moet de «onbalans binnen de NAVO» tijdens de volgende top ( november ) op de agenda staan.
Als dat betekent dat de VS slechts een «acte van volgzaamheid» wil , voorspellen Europese hoofdsteden zwaar weer. Europa beseft dat de strijd tegen de terreur extra offers vraagt , maar zonder wederzijds respect worden de kloven onoverbrugbaar.

TAIL :
Terrorisme ; Buitenlandse betrekkingen ; Politiek en Staat ; Binnenlandse Politieke Onrust

