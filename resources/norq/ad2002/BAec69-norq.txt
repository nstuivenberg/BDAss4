DOCUMENT : 69 of 119

PAPER : Algemeen Dagblad

DATE : February 6, 2002


SOURCE : ANP

BYLINE : ANP

SECTION : Economie ; Pg. 23

LENGTH : 260 words

DATELINE : Amsterdam

BODY :

HEADLINE : Minima slecht af in CDA-gemeenten

Minima die in een gemeente wonen waar het CDA de dienst uit maakt , hebben pech. Hoe sterker deze partij in een gemeente vertegenwoordigd is , hoe slechter het minimabeleid. Die conclusie trekt de vakcentrale FNV na haar jaarlijkse onderzoek naar het beleid van gemeenten.
De vakcentrale onderzocht dit jaar voor het eerst de invloed van de politieke partijen op het beleid. In totaal ondervroegen de werknemersvertegenwoordigers ruim 200 gemeenten over het minimabeleid.
Volgens de CDA-fractie in de Tweede Kamer laten de uitkomsten een vertekend beeld zien. Kleine gemeenten hebben minder geld voor hun armoedebeleid , omdat de problematiek daar minder speelt dan in grote steden. Juist in de kleine gemeenten is het CDA sterk vertegenwoordigd. «Maar in het onderzoek wordt niet aangegeven dat in grote steden , zoals Rotterdam , die het »beter« doen , een CDA-wethouder met het minimabeleid is belast» , aldus de fractie.
Van de ondervraagde gemeenten deden er slechts 12 het erg goed in de ogen van de FNV. Zij geven jaarlijks meer dan 750 euro per minimumhuishouden uit aan extra maatregelen. Het armoedebeleid laat grote verschillen zien. Er zijn er ook gemeenten die aanzienlijk minder doen : 12 procent besteedt minder dan 250 euro. Een op de drie gemeenten blijkt niet te weten wat de resultaten van haar beleid zijn , omdat het minimabeleid is uitbesteed.

TAIL :
Loon en inkomen ; Gemeenten ; Politieke partijen ; Lokale politiek ; Recht ; Politiek en Staat ; Staatsrecht ; Binnenlandse Politiek ; Lokale Politiek ; Economie ; Sociale Economie

