DOCUMENT : 51 of 119

PAPER : Algemeen Dagblad

DATE : February 7, 2002


BYLINE : DOOR MARIEKE JANSZ

SECTION : Economie ; Pg. 19

LENGTH : 756 words

DATELINE : Amstelveen

BODY :

HEADLINE : Ontspannen aan het werk met de antistresscursus ; «Nee» zeggen zonder schuldgevoel

De werkdruk in Nederlandse bedrijven en instellingen is groter dan in menig ander Europees land. Stress en uitputting liggen op de loer. Maar gelukkig is daar de anti-stress cursus. Op maat , in groepsverband of met het hele bedrijf tegelijk : het kan allemaal en het aanbod wordt steeds groter.
De cursisten van «omgaan met werkstress» zijn geen doetjes. Belinda Kersten , arbeids- en organisatiepsychologe van De Geestgronden ( een instelling voor geestelijke gezondheidszorg ) , wil het maar gezegd hebben. «Het zijn vlotte types , met leuke banen en veel hart voor de zaak. Ze voelen zich vaak erg betrokken bij wat ze doen , maar zijn onderweg de balans tussen spanning en ontspanning kwijtgeraakt.»
Kersten geeft groepstrainingen voor mensen die zich «zo nu en dan» ziek melden , vanwege de werkdruk die hen boven het hoofd groeit. Mensen die langdurig ziek zijn door een zware overspannenheid of een burnout passen niet in haar cursus. «Het is bedoeld als gereedschap om beter met stress op het werk om te gaan. Het is geen therapie.»
De cursisten leren er «gezonde» van «ongezonde» stress te onderscheiden , stresssignalen te herkennen , assertief te zijn , grenzen te trekken , prioriteiten te stellen en , niet onbelangrijk , zich te ontspannen.
Het nut van de cursus «omgaan met werkstress» is bewezen. Ten minste , dat concludeert arbeids- en organisatiepsycholoog John Klein Hesselink , onderzoeker bij TNO Arbeid. Hij promoveerde vorige week aan de Universiteit van Leiden op een onderzoek naar de werking van deze cursussen. «Maar , » zegt hij , «om werkstress echt aan te pakken , moet ook het bedrijf meewerken. Als er op de werkvloer niets verandert , zal zich steeds een nieuwe groep mensen met stressklachten aandienen.»
Volgens Klein Hesselink kunnen bedrijfsartsen tot vijf jaar na dato het verschil zien tussen degenen die wel een antistresscursus hebben gevolgd en zij die dat niet hebben gedaan. Ook registreerde hij dat de mensen voorafgaand aan de cursus gemiddeld 8,7 klachten per persoon hadden ( zoals hoofdpijn en slapeloosheid ) . Na afloop van de cursus waren dat er gemiddeld 6,3.
Lastig is wel dat er tal van antistress- en burnouttrainingen zijn , die het zonder wetenschappelijke toetsing moeten stellen. Het cursusaanbod is legio en de methoden waarop de lessen zijn gebaseerd , evenzo. «Het aanbod is zeer diffuus» , bevestigt Minne Feitsma , bestuurslid van de Nederlandse Vereniging Van Arbeidsdeskundigen ( NVVA ) . «Cursisten die zelf op zoek gaan , zien al snel door de bomen het bos niet meer.» Volgens Feitsma komt het dan ook vooral aan op de ervaring en het netwerk van de professionals die de werknemers doorverwijzen : de huisarts , de bedrijfsarts en eventueel de arbeidsdeskundigen.
Naast de trainingen voor stress en burnout die via reguliere gezondheidsinstellingen , zoals de voormalige RIAGG en de GGZ-instellingen worden gegeven , komen er steeds meer commerciele aanbieders bij. Iedereen kan zich aanbieden als trainer of therapeut. De verwachting is dat dat aanbod nog verder zal toenemen. De overheid verwacht van werknemers en werkgevers immers steeds meer dat zij zich samen inspannen om langdurig ziekteverzuim ( en WAO ) te voorkomen. En beide dragen de verantwoordelijkheid om zieke werknemers zo goed en snel mogelijk terug aan het werk te helpen.
Niet voor niets kloppen steeds meer bedrijven zelf bij instellingen aan om voor het voltallige personeel een preventieve antistresstraining te organiseren. «Vroeger gaven mensen zich alleen individueel op voor onze cursussen. Nu vragen ook bedrijven ons om een cursus te komen geven» , bevestigt De Geestgronden-trainster Kersten. Dat gebeurt overigens ook andersom : commerciele trainingsbureaus en particuliere therapeuten timmeren op hun beurt aan de weg bij bedrijven om hen «incompany» trainingen te verkopen.
Volgens NVVA-bestuurder Feitsma kunnen de lijsten waar verzekeraars mee werken enig houvast bieden in de zoektocht naar kwaliteit. De verzekeraar maakt immers een selectie : alleen de cursussen en trainingen die hun nut hebben bewezen , worden vergoed.
Voor cursist Eveline ( 30 ) was het oordeel van de wetenschapper Klein Hesselink niet noodzakelijk. Zij begon afgelopen september met de cursus «omgaan met werkstress» , nog voor dat de cursus officieel het stempel «heilzaam» kreeg. «Ik kan nu »nee« zeggen , zonder me daar later schuldig over te voelen. Vroeger bleef dat knagen.»

TAIL :
Arbeidsomstandigheden ; Bedrijfsleven ; Personeelsbeleid ; Ziekten ; Gezondheid ; Geneeskunde ; Economie ; Sociale Economie

