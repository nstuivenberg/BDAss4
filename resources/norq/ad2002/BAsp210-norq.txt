DOCUMENT : 210 of 254

PAPER : Algemeen Dagblad

DATE : February 4, 2002


BYLINE : VAN EEN ONZER VERSLAGGEVERS

SECTION : Sport ; Pg. 21

LENGTH : 239 words

DATELINE : Veldhoven

BODY :

HEADLINE : Recordaantal toeschouwers ziet Hoenselaar zegevieren

Dartster Francis Hoenselaar heeft gisteren voor de zesde maal de Dutch Open op haar naam geschreven. Voor ruim vijfduizend toeschouwers - een record in de geschiedenis van het Open NK - versloeg de Rotterdamse in de finale de Engelse Tricia Wright met 3-2.
«Ik ben helemaal kapot. Ik heb geen oog dicht gedaan afgelopen nacht. Toch voel ik me fantastisch. Winnen voor zoveel toeschouwers is zo mooi» , aldus Hoenselaar.
In het mannentoernooi ging de zege naar de Engelsman Shaun Greatbatch. Hij versloeg zijn landgenoot Steve Coote met 4-2. Bijzonder was dat Greatbatch in de partij een bijna unieke negen-darter produceerde. Van Barneveld kwam niet verder dan de kwartfinale. Colin Monk was daarin te sterk. Co Stompe deed het beter en haalde de laatste vier. Daarin verloor hij van Greatbatch.
Van Barneveld is boos op Sportweek. Het sportblad publiceerde vorige week een top-100 van best verdiende Nederlanders sporters. De voormalige postbode stond daarin honderdste met een jaarinkomen over 2001 van [f]875.000. «Dat slaat helemaal nergens op» , zo reageerde Van Barneveld. «Ik weet niet waar ze deze gegevens vandaan hebben , maar mij hebben ze in ieder geval niet gebeld.» Volgens Barney heeft hij alleen in 1998 en 1999, toen hij de Embassy won , veel verdiend. «Daarna zijn de verdiensten flink teruggelopen. Ik zit nu niet eens op de helft van het bedrag dat Sportweek noemt.»

TAIL :
Recreatieve sport ; Sport

