DOCUMENT : 16 of 59

PAPER : Algemeen Dagblad

DATE : February 7, 2002


BYLINE : DOOR CHRISTIAAN RUESINK

SECTION : Cultuur & Media ; Pg. 9

LENGTH : 589 words

DATELINE : Zeist

BODY :

HEADLINE : Nederlands elftal bij SBS6 ; Televisiestation wil zich profileren als de Oranje-zender

De thuiswedstrijden van het Nederlands elftal zijn de komende vier seizoenen bij SBS6 te zien. Het televisiestation bekrachtigde het akkoord met de KNVB gisteren in Zeist. SBS6 wil zich met het uitzenden van de duels van het Nederlands elftal profileren als de Oranje-zender.
Voor en na de interlands zal er , meer dan nu , aandacht aan de wedstrijd worden geschonken. Zo komt er bijvoorbeeld een Oranje-journaal , vergelijkbaar met het Maxima-journaal dat in de aanloop naar het koninklijk huwelijk werd gemaakt. Het commerciele tv-station betaalt voor de rechten 4.537.802 euro per jaar. Dat bedrag is hoger dan de huidige overeenkomst met HMG , al is de stijging minimaal.
Behalve de thuiswedstrijden van Oranje omvat de verbintenis met de KNVB meer. Alle vertegenwoordigende elftallen , van de vrouwen tot aan de zaalvoetballers , zullen bij SBS6 zendtijd krijgen. Ook de strijd om de Johan Cruijff-schaal , de traditionele opening van het voetbalseizoen , zal SBS6 uitzenden.
SBS heeft al de beschikking over de rechten van de Amstel Cup en de Gouden Gids divisie. De intentie is die ook na dit seizoen te behouden. In dat geval mag SBS , in navolging van de NOS en RTL , een serieuze voetbalzender worden genoemd.
Die uitstraling past bij de nieuwe strategie van het station dat zijn naam definitief heeft gevestigd. «SBS is inmiddels zo volwassen dat we wortel hebben geschoten in de samenleving» , zegt commercieel directeur Frank Eijken. «We willen nu ons imago opvijzelen. Het laatste seksprogramma dat we hadden , op maandag , is inmiddels ook verdwenen. De shows van Jerry Springer zijn voorbij. Dan is het een uitstekende zet om die gaten te vullen met voetbal.»
De rechten liggen tot het einde van dit seizoen nog bij de HMG-groep. Nederland speelt tot aan 1 juli nog drie , wellicht vier , wedstrijden. De duels met Engeland ( RTL ) , Spanje ( RTL ) en de Verenigde Staten ( onbekend ) staan inmiddels vast.
De KNVB heeft als eerste onderhandeld met HMG , maar hun bod was aanmerkelijk lager dan de oude overeenkomst. Bovendien was er vooral interesse voor de kwalificatieduels en niet voor het gehele pakket. Ook de NOS richtte zijn belangstelling voornamelijk op de EK- en WK-kwalificatie-interlands. Alleen SBS voldeed aan de wensen van de KNVB.
Wie straks de uit-wedstrijden van Nederland uitzendt , is nog niet bekend. De afgelopen jaren deed de NOS dat. SBS heeft de intentie ook die duels op te kopen. «Maar het geld gaat natuurlijk een keer een rol spelen» , weet Eijken , die de huidige investering de moeite waard vindt.
«Uit onderzoek is gebleken dat wedstrijden van Oranje een gemiddelde kijkdichtheid halen van 20 procent. Dat is veel. Als zender is het prachtig dat je zoveel kijkers ineens kunt aanbieden aan sponsors. Wij geloven in de kracht van kortlopende evenementen , zoals ook Domino Day. Met de wedstrijden van het Nederlands elftal hopen we meer van dat soort momenten te creeren.»
Toen de gesprekken tussen SBS en de KNVB in de afrondende fase zaten , werden de tegenstanders van Nederland in de EK-kwalificatie pas bekend. Met Tsjechie , Wit-Rusland , Moldavie en Oostenrijk zijn dat , op voorhand , niet bepaald kijkcijferkanonnen. «Het voordeel is dat we ons nu gemakkelijker zullen kwalificeren en als gevolg daarvan meer vriendschappelijke interlands gaan spelen» , zegt Eijken.
Door de extra werkzaamheden breidt SBS de sportredactie uit. Wie er straks als commentatoren de duels van Oranje verslaan , is nog niet bekend.

TAIL :
Voetbal ; Commerciele zenders ; Media ; Omroep ; Sport

