DOCUMENT : 39 of 119

PAPER : Algemeen Dagblad

DATE : February 8, 2002


BYLINE : VAN EEN ONZER VERSLAGGEVERS

SECTION : Economie ; Pg. 23

LENGTH : 638 words

DATELINE : Rotterdam

BODY :

HEADLINE : Leeson vindt banken niet slim

Geldhandelaar Nick Leeson die in 1995 met persoonlijke verliezen van 1,4 miljard dollar Baringsbank ten val bracht , vindt dat de financiele wereld niets heeft geleerd van zijn fouten. Hij reageerde daarmee op de mega-fraude van zijn collega John Rusnak van de Allied Irish Bank ( AIB ) in Baltimore in de Verenigde Staten.
Rusnak verspeelde met handel in valuta de afgelopen maanden een bedrag van 750 miljoen dollar. Hij werd gisteren gehoord door de FBI. Het is nog onduidelijk of hij alleen zijn verliezen heeft willen maskeren voor de top van de bank , of dat hij een gedeelte van het geld heeft weggesluisd naar een eigen rekening.
Leeson , die een gevangenisstraf van 6,5 jaar kreeg opgelegd : «In mijn tijd waren de veiligheidsmaatregelen matig. Het is beangstigend te constateren dat er niet veel is veranderd. Dat is niet bepaald een reclame voor de banken.»
Valutahandelaar John Rusnak ( 37 ) heeft veel gemeen met Nick Leeson die door zijn fraude wereldberoemd werd. Beiden waren ze harde werkers en onopvallende persoonlijkheden. Waar Leeson zich nog met rijkdom omringde , verdiende Rusnak 100 000 euro , niet veel voor iemand in zijn positie. Hij zat in het bestuur van de school van zijn twee kinderen en was een kerkganger. Hij en zijn vrouw maakten een gelukkige indruk , maar dat moet schijn zijn geweest.
Op zijn werk bij de AIB-dochter Allfirst Financial in Baltimore deed Rusnak per telefoon niets anders dan wat honderden handelaren over de gehele wereld - ook bij de grote Nederlandse banken in Amsterdam Zuid-Oost - dagelijks doen. Hij gokte op toekomstige ontwikkelingen in de valuta-handel. Het is kopen en verkopen en hopen dat een koers zich ontwikkeld in de richting die je verwacht. Dat hoeft niet altijd een hogere koers te zijn.
Omdat er dagelijks bijna voor een biljoen ! euro aan valuta van computer naar computer flitst , hebben banken aan hun dealingrooms , waar de contracten worden gesloten , een administratie gekoppeld die in de gaten moet houden of een individuele handelaar de limieten die de bank aan zijn activiteiten heeft gesteld , niet overschrijdt.
De angst voor fraude lijkt de afgelopen jaren meegegroeid met de geldbedragen die de banken dagelijks versturen. Tegelijkertijd is de druk op de medewerkers toegenomen om commercieel te scoren. Daardoor ontstaan grijze gebieden , waarin medewerkers elkaars passwords voor autorisatie van transacties kennen. De kwetsbaarheid van het geldverkeer wordt vergroot als er sprake is van een hoger verloop.
Elke transactie moet in principe door twee medewerkers worden beoordeeld en in orde bevonden voordat het geld de deur uitgaat. Dit principe geldt voor het betalingsverkeer , maar ook voor kredietverlening en de verwerking van de transacties in de dealingroom van banken. De handelaar op de financiele markten mag nooit verantwoordelijk zijn voor de administratieve verwerking van zijn transacties. Als dat - zoals in Leesons geval bij Barings - wel gebeurt , kunnen de gevolgen catastrofaal zijn.
In het geval van Rusnak lijkt het erop dat hij gedurende lange tijd de controle van zijn bank heeft weten te omzeilen. Hij werkte wel volgens de voorschriften door zijn transacties met optiecontracten af te dekken , maar in werkelijkheid waren die fictief en bestonden die alleen in de computer van zijn controleurs. Zijn bank vermoedt nu dat Rusnak daar medeplichtigen had.
Hij is inmiddels verhoord door de FBI , maar het is nog niet duidelijk hoe de fraude zo lang geheim kon blijven. Voor Pat Ryan , een van de topmannen van de AIB in Dublin , staat wel vast dat Rusnak «erg slim en weldoordacht gehandeld heeft.»
John Rusnak , die volgens oud-fraudeur Leeson «slim en weldoordacht» handelde.

TAIL :
Bank- en verzekeringswezen ; Fraude en corruptie ; Recht ; Criminaliteit ; Delicten ; Economie ; Bedrijfstakken

