DOCUMENT : 80 of 158

PAPER : Algemeen Dagblad

DATE : February 6, 2002


BYLINE : VAN EEN ONZER VERSLAGGEVERS

SECTION : Beurs binnenland ; Pg. 25

LENGTH : 464 words

DATELINE : Amsterdam/Uden

BODY :

HEADLINE : Nesbic neemt slaapwarenhuis Beter Bed over

Beter Bed wordt overgenomen. Investeerder Nesbic heeft Euro 125 miljoen over voor de winkels van het slaapwarenhuis. Die overnamesom komt neer op een bod van Euro 16 per aandeel ; een premie van 28 procent bovenop de slotkoers van maandag ( Euro 12,50 ) en 28 procent boven de gemiddelde slotkoers de afgelopen drie maanden.
Nesbic doet het bod gestand als 95 procent van de aandelen wordt aangemeld. De investeerder is van plan om Beter Bed na de overname van de Amsterdamse effectenbeurs te halen.
Volgens Frans Geelen , directievoorzitter van Beter Bed , wordt de langetermijnstrategie van Beter Bed - expansie op de Europese slaapmarkt - niet meer gediend door de beursnotering : «Integendeel , de notering stelt rendementseisen voor de korte termijn die niet te verenigen zijn met de realisatie van onze strategie op de lange termijn. Er is kennelijk geen plaats meer op de beurs voor small caps.» Breedinvest , met 14 procent grootaandeelhouder van Beter Bed , heeft haar volledige aandelenpakket verkocht aan Nesbic. Namens Breedinvest zal Jaap Blokker - oprichter en eigenaar van de gelijknamige winkelketen - Euro 8 miljoen investeren in Beter Bed. Ook voormalig directievoorzitter van Beter Bed , Mark Diks , stopt uit de verkoop van zijn aandelenpakket Euro 0,5 miljoen in de slaapkamerketen. Beter Bed heeft een moeilijke tijd achter de rug. Niet alleen externe factoren waren daar debet aan - zo nam de vraag naar bedden en matrassen in Nederland sterk af - maar ook in eigen huis had het bedrijf de zaken niet op orde. Levertijden waren te lang , het assortiment te versnipperd en voorraden te groot. Een reorganisatie moest de Nederlandse activiteiten op orde brengen. «Dat is gelukt. De problemen zijn voorbij» , stelt Geelen met nadruk. De ingrepen resulteerden in een halfjaarwinst van Euro 5,4 miljoen , wat volgens Geelen duidt op herstel.
In Nederland heeft de Beter Bed Holding drie ketens met in totaal 119 zaken : Beter Bed , Dormael en Matratzen Concord. Over de grens - met name in Duitsland - heeft de holding nog eens 440 filialen. «De groei heeft vooral in het buitenland plaats. Daar hebben we vorig jaar 60 winkels geopend. In Nederland en Duitsland ontwikkelt de omzet zich traag» , aldus Geelen.
Zoals zoveel branches , heeft de slaapkamersector ook last van een inzakkende economie. Volgens de Centrale Branchevereniging Wonen heeft de hele woonbranche ( meubel-, keuken- en slaapspeciaalzaken ) vorig jaar een miniem plusje kunnen noteren van 0,3 procent ten opzichte van 2000. De slaapspeciaalzaken doet het gemiddeld iets slechter : -0,4 procent.
Infographic : Slaapspeciaalzaken Copyright Algemeen Dagblad 060202 FP Bronnen : Centrale Branchevereniging Wonen , Filialenregister Locatus.

TAIL :
Detailhandel ; Economie ; Bedrijfstakken ; Handel

