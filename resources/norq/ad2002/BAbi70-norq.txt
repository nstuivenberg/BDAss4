DOCUMENT : 70 of 158

PAPER : Algemeen Dagblad

DATE : February 6, 2002


BYLINE : VAN EEN ONZER VERSLAGGEVERS

SECTION : Binnenland ; Pg. 2

LENGTH : 330 words

DATELINE : Gouda

BODY :

HEADLINE : Scholieren redden inzittenden van auto te water

Ze hebben er een nat pak aan overgehouden , maar negen leerlingen van het Driestar College in Gouda kunnen zich sinds maandag mensenredders noemen. Toen een auto pal voor de school in een sloot terechtkwam en over de kop sloeg , sprongen zij zonder aarzeling met een voorbijganger het koude , modderige water in en haalden de vijf inzittenden er uit.
Reinder Graveland ( 17 ) uit Bodegraven en zijn acht medescholieren worden vrijdag gehuldigd op het politiebureau van Gouda , maar hij is er zelf nogal nuchter over. «Het is goed dat we die mensen hebben kunnen redden» , zegt de vwo-leerling.
Het was de wiskundelerares die de auto in het water terecht zag komen , aldus Reinder , die zijn relaas doet alsof het de gewoonste zaak van de wereld is : «Toen we bij het water kwamen , was er al een man ingesprongen die om hulp lag te roepen. De automobilisten reden gewoon door.»
Eerst sprongen vijf jongens de sloot in , die in het midden ongeveer drie meter diep is. Reinder en een aantal anderen volgden. «Alleen de banden en de onderkant waren nog te zien. We stonden met ons hoofd net boven water. Er zat een luchtbel in die auto , dus toen we op de ene kant duwden , kwam de andere kant boven water. Daardoor konden we hem zo houden en kantelen. Toen het raam open ging , golfde er allemaal water naar binnen.» De eerste vier inzittenden konden zelf uitklauteren , de vijfde moest worden geholpen. «Dat was maar net op tijd.»
Terwijl personeel van de gearriveerde ambulance zich ontfermde over de slachtoffers , werden de drijfnatte en met modder bedekte leerlingen bij de gymzaal onder de douche gezet. «Het water is een vieze stinkboel , dus we hebben ze met kleren en al onder de douche gezet , een fraai gezicht» , zegt een van de concierges. «Vervolgens hebben we ze wat kleren gegeven die hier de laatste jaren zijn vergeten.» Ook de voorbijganger moest langs een arts , omdat hij onlangs een longontsteking heeft gehad.

TAIL :
Verkeersongevallen ; Rampen en Ongevallen

