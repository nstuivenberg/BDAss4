DOCUMENT : 76 of 119

PAPER : Algemeen Dagblad

DATE : February 6, 2002


SECTION : Economie ; Pg. 22

LENGTH : 223 words

BODY :

HEADLINE : De «natte» bouwer

Grupo Dragados begon ruim 60 jaar terug als «natte» bouwer. Het eerste bouwwerk was de haven van Tarifa ( Cadiz ) in 1941. Maar dammen , havens en bruggen waren al snel niet meer genoeg voor het bedrijf. Het stortte zich in de loop der jaren in een waaier aan activiteiten , uiteenlopend van kerncentrales en parkeerbeheer tot waterzuivering en afvalverwerking. Desondanks haalt het bedrijf nog altijd 60 procent van de omzet uit de bouw.
profiel
Met de overname van HBG - en daarmee tweederde van de baggerreus Ballast Ham Dredging - keren de ambitieuze Spanjaarden dus min of meer terug naar hun roots. Zelf is Dragados overigens nauwelijks actief in het baggeren : mondiaal heeft het een marktaandeel van nog geen 5 procent.
In 1965 ging Dragados voor het eerst de grens over : in Turkije , de dam bij Kadincik. Inmiddels doet het bedrijf meer dan een kwart van zijn zaken in het buitenland. In Nederland beperkte Dragados zich tot dusver tot samenwerken. Zo ontstond het contact met HBG in Ierland , waar de twee bedrijven samen wegen en bruggen bouwen.
Grupo Dragados ( 43.000 medewerkers ) doet het ondanks de economische tegenwind goed. Vorig jaar werd een winstgroei behaald van 31,8 procent tot Euro 240,6 miljoen. De omzet nam met 15 procent toe tot Euro 5,3 miljard.

TAIL :
Bouwnijverheid ; Economie ; Bedrijfstakken

