DOCUMENT : 121 of 158

PAPER : Algemeen Dagblad

DATE : February 5, 2002


SECTION : Binnenland ; Pg. 2

LENGTH : 251 words

BODY :

HEADLINE : Uit de wandelgangen

Was het een poging tot omkoping ? Minister Hermans ( Onderwijs ) moest vorige week een lastig en soms vinnig debat voeren over fraude met studentenaantallen in het hbo. Hij wist de Kamerleden Camiel Eurlings ( CDA ) en Ursie Lambrechts ( D66 ) niet echt te overtuigen.
Na de vergadering stopte de bewindsman de verbouwereerde Eurlings en Lambrechts een kistje wijn toe. Hermans ontkent in alle toonaarden dat hij niet genoeg heeft aan argumenten en daarom zijn toevlucht moet nemen tot corruptie. Als dat zo was , had hij de drank niet en plein public , maar wat subtieler uitgedeeld.
Het was een goedmakertje voor een serie versprekingen in de Kamer , waarbij hij zich beurtelings richtte tot «mevrouw» Eurlings en «meneer» Lambrechts. En dat terwijl de twee Kamerleden uiterlijk behoorlijk verschillen , van een andere politieke kleur zijn en niet bijzonder op iemand van het andere geslacht lijken.
In de hitte van het debat bleken «Ursie» en «Eurlings» keer op keer tot verhaspelingen te moeten leiden. Tot hilariteit van de overige Kamerleden.
Hermans : «Eerst had ik ze als verontschuldiging een glaasje wijn toegezegd. In de loop van het debat liep dat op tot een flesje , na afloop was ik echt wel een kistje schuldig. Want Ursie is natuurlijk een keurig getrouwde vrouw en de vrijgezelle jongeman Camiel is nog op zoek naar zijn prinses. Die mag je niet zomaar een ander geslacht aanwrijven.»

TAIL :
Shot
Fraude en corruptie ; Hoger onderwijs ; Onderwijs ; Recht ; Criminaliteit ; Delicten

