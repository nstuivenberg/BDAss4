DOCUMENT : 70 of 119

PAPER : Algemeen Dagblad

DATE : February 6, 2002


BYLINE : VAN ONZE REDACTIE ECONOMIE

SECTION : Economie ; Pg. 23

LENGTH : 355 words

DATELINE : Den Haag

BODY :

HEADLINE : Minister Brinkhorst niet naar Cuba

Minister Brinkhorst ( Landbouw ) heeft besloten dit weekeinde niet naar Cuba te gaan omdat voorzitter Doekle Terpstra van de christelijke werknemersorganisatie CNV geen visum krijgt. Dit heeft hij gisteren in de Tweede Kamer gezegd. Pogingen van het ministerie van Buitenlandse Zaken om de Cubaanse autoriteiten van gedachten te doen veranderen , zijn op niets uitgelopen.
Cuba wil Terpstra , die lid zou zijn van de handelsmissie onder leiding van Brinkhorst , niet toelaten wegens zijn eerdere contacten met dissidente vakbonden. De Tweede Kamer riep Brinkhorst gisteren op zijn reis dan maar af te zeggen. Het CNV noemt het besluit van de minister «moedig».
«Dit is een geweldige morele opsteker voor de dissidenten en de vakbonden in Cuba» , aldus Terpstra. Hij zei veel respect en bewondering te hebben voor deze organisaties en voor de dissidente CUTC-voorzitter Pedro ALvarez.
Terpstra vind het daarom spijtig dat de missie niet door kan gaan. «Het was een goede kans om weer persoonlijk contact te hebben met de vakbonden» , zei hij. Het Cubaanse besluit kwam overigens niet helemaal uit de lucht vallen. Terpstra is in oktober 2000 ook al eens de toegang tot het land geweigerd. Toen wilde hij een congres bijwonen van de onafhankelijke vakbond CUTC. «De economische liberalisering van Cuba komt op gang , de politieke vrijheid duidelijk nog niet» , aldus de vakcentrale.
Brinkhorst wilde komende zaterdag vertrekken met een handelsmissie naar Cuba. De Cubaanse bezwaren gelden voor Terpstra persoonlijk , niet voor het CNV. Terpstra bezocht twee jaar geleden Cuba met een handelsmissie met staatssecretaris Ybema van Economische Zaken. Toen werd hem naar eigen zeggen «geen strobreed» in de weg gelegd in zijn contacten met dissidente vakbonden.
Minister Van Aartsen ( Buitenlandse Zaken ) hoopt nog dat de Cubaanse autoriteiten terugkomen op hun besluit Terpstra een visum te weigeren. De Cubaanse ambassade in Den Haag onthoudt zich voorlopig van commentaar.

TAIL :
Buitenlandse betrekkingen ; Landbouw ; Sociale partners ; Economie ; Sociale Economie ; Bedrijfstakken ; Agrarische Sector ; Politiek en Staat

