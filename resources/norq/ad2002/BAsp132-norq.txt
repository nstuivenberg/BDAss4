DOCUMENT : 132 of 254

PAPER : Algemeen Dagblad

DATE : February 6, 2002


BYLINE : VAN EEN ONZER VERSLAGGEVERS

SECTION : Sport ; Pg. 17

LENGTH : 291 words

DATELINE : Manchester

BODY :

HEADLINE : Ferguson blijft nog drie jaar

Alex Ferguson gaat aan het einde van het seizoen niet met pensioen. De manager van Manchester United is gezwicht voor de druk van de clubleiding om langer door te gaan. De 60-jarige Schot tekent voor drie jaar bij. Ferguson is al 15 jaar in dienst van ManUnited.
Sinds Ferguson vorig jaar bekendmaakte dat hij aan het einde van dit seizoen zou stoppen als manager , daalde de waarde van Manchester United op de beurs met bijna 30 procent. Clubleiding en aandeelhouders vreesden een verdere daling en drongen er bij Ferguson op aan te blijven.
Ferguson dwarsboomt met zijn beslissing de komst van Louis van Gaal. Hij was de belangrijkste kandidaat om de succesvolste Britse manager uit de historie op te volgen. Chief-executive Peter Kenyon , de machtigste man bij Manchester United , had dat intern al aangegeven. Hij en Van Gaal kennen elkaar al sinds de hoogtijdagen van Ajax. De Engelsman schrok echter ook van de negatieve reactie van steraanvaller Ruud van Nistelrooy , die in de Engelse media niet echt vleiend was over Van Gaal.
Ferguson liet nimmer blijken twijfels te hebben over zijn beslissing te stoppen met zijn werk. Sterker , in de spaarzame interviews die hij dit seizoen gaf , ging hij uitgebreid in op zijn beweegredenen. Hij wilde meer tijd aan zijn gezin besteden. De stress van het vak werd hem teveel. De invloed van de commercie ging hem steeds meer tegenstaan. Wat Ferguson heeft doen besluiten terug te komen op zijn beslissing , blijft vooralsnog onduidelijk. Zeker is dat hij meer invloed krijgt. Waarschijnlijk gaat hij zijn eigen opvolger «opleiden». Het besluit van Ferguson langer als manager actief te blijven werd met applaus ontvangen. Het aandeel Manchester United steeg licht.

TAIL :
Voetbal ; Sport

