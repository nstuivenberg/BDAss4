DOCUMENT : 48 of 119

PAPER : Algemeen Dagblad

DATE : February 7, 2002


BYLINE : VAN ONZE VERSLAGGEVERS

SECTION : Economie ; Pg. 19

LENGTH : 414 words

DATELINE : Barcelona

BODY :

HEADLINE : Dragados mikpunt kritiek ; Aandeelhouders niet blij met overname HBG

De aandeelhouders van het Spaanse Dragados zijn niet blij met de overname van de Hollandsche Beton Groep ( HBG ) . In nog geen twee dagen is het aandeel van de Grupo Dragados op de beurs van Madrid met 13 procent gezakt : van Euro 15,15 euro voor het bekendmaken van de overname op dinsdag tot Euro 13,18 euro gisteren.
Dragados kreeg bovendien een tik te verwerken van de Amerikaanse effectenbank Merrill Lynch. Die stelt dat Dragados niet meer aantrekkelijk is om in te handelen.
De analisten vinden vooral dat Dragados te veel voor HBG gaat betalen , bijna 60 procent meer per aandeel dan de gemiddelde koers van de laatste maand. «Bovendien is er in Europa een minder grote groei mogelijk dan in Spanje zelf» , zeggen analisten van ING Barings.
De economische kranten in Spanje stellen echter dat Dragados een goede zet heeft gedaan. Het koersverlies is volgens hen logisch , omdat Dragados de laatste maanden al boven zijn eigenlijke waarde zat. Net als HBG leek de Spaanse onderneming slachtoffer te worden van een vijandige overname , waardoor veel investeerders aandelen kochten. «De beste verdediging is de aanval» , schreef het dagblad Expansion. Dat schreef voorts dat Dragados-topman Foncillas zelf erkende dat de overname «een defensieve operatie» is.
Deskundigen in de bouwmarkt wijzen er ook op dat Dragados de bakens ook meer naar buiten Spanje moet verzetten , omdat over vier jaar de grootste infrastructurele werken in Spanje voorbij zijn. De Spaanse bouw heeft enorm geprofiteerd van een grootscheeps investeringprogramma van Euro 114 miljard voor de aanleg van spoorwegen , wegen , luchthavens en havens.
Ballast Nedam zegt dat het niet verwacht uit het gezamelijke baggerbedrijf met HBG te stappen. Contractueel heeft Ballast het recht het aandeel van HBG over te nemen indien het baggerbedrijf geen strategische rol meer zou spelen als HBG aan een derde zou worden verkocht. «Wij hebben nog overleg met de Spanjaarden , maar wij denken niet dat zich veranderingen zullen voordoen.»
De raad van commissarissen van bouwbedrijf Heijmans , dat al geruime tijd de bouwactiviteiten van HBG wil overnemen , heeft zich geschaard achter de plannen van het bestuur om de mogelijkheden van een tegenbod te onderzoeken.
«De businesscase is dezelfde gebleven , alleen de omstandigheden zijn nu anders. Geld zal geen punt zijn» , bezweert topman Joop Janssen.

TAIL :
Effectenhandel ; Bouwnijverheid ; Economie ; Bedrijfstakken ; Financien ; Financiele Markten

