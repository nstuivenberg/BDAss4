DOCUMENT : 52 of 158

PAPER : Algemeen Dagblad

DATE : February 7, 2002


BYLINE : DOOR DAAN VAN DE STAAIJ

SECTION : Binnenland ; Pg. 3

LENGTH : 646 words

DATELINE : Utrecht

BODY :

HEADLINE : «Zwart werk op markt werd doodnormaal gevonden»

De gemeente Utrecht onderzoekt of controleurs van de markten hebben gefraudeerd. De melding die tot het onderzoek leidde ademt een bedrijfscultuur van handjeklap en vriendjespolitiek , maar laat ook ruimte voor twijfel.
De Utrechtse Paardendagen , ergens in 1999. Zoals wel vaker gebeurt bij dit soort grote beurzen , houden medewerkers van de gemeente , afdeling markten , een oogje in het zeil. Het driedaagse evenement wordt gehouden op het veemarktterrein , eigendom van de gemeente. Een weekeinde lang verlenen de ambtenaren assistentie als suppoost of controleur van toegangsbewijzen.
Op de rekening die de gemeente later aan de organisator van de Paardendagen stuurt , is nauwelijks iets van de inzet van gemeentepersoneel terug te vinden. Slechts van een medewerker , de leidinggevende , worden uren gemeld , de rest blijft buiten de boeken. Bovendien wordt ruim 15.000 gulden aan door de gemeente te innen kosten - schoonmaak , zaalhuur - «weggeboekt». Waar gaat dit geld heen ? En waar zijn de loonkosten van de overige ambtenaren gebleven ?
«Zwart werk» , concludeert een medewerker van de dienst stadsbeheer ( DSB ) . Deze beschrijft bovenstaande situatie in een «zwartboek» aan de directie van de dienst , waaronder de afdeling markten valt. Het voorbeeld van de Paardendagen is geen incident , betoogt de «klokkenluider» in de brief. In de periode 1995-2000 zouden medewerkers stelselmatig buiten de boekhouding om zijn ingezet bij evenementen. Ambtenaren , «kinderen van ambtenaren en particulieren» werden ingeroosterd als «telefonisten , kaartverkopers en suppoosten». Uitbetaling gebeurde achteraf , zwart.
«De marktmeesters reikten gesloten enveloppen uit aan personeel dat was ingezet. Het ging om bedragen van 300 tot 500 gulden. Het was een openbaring te merken dat dit door iedereen werd beschouwd als een gewoonte» , aldus de brief.
Het document , dat op 22 november 2001 aan de directeur van de DSB is verstuurd , gaf de gemeente aanleiding een onderzoek in te stellen. Dat is naar verwachting volgende week klaar.
De dienst stadsbeheer bevestigt dat bij evenementen als de Paardendagen regelmatig ( hulp ) marktmeesters worden ingezet , maar bestrijdt dat het om hele groepen gaat. «Het gaat meestal hooguit om een of twee ambtenaren» , aldus een woordvoerster. Bij manifestaties hebben zij volgens haar uitsluitend een rol als toezichthouder op veiligheid.
Volgens de brief sjoemelden de marktmeesters ook met de verkoop van toegangsbewijzen voor de dieren tijdens de veemarkten. De Nederlandse Bond van Veehandelaren trekt die beschuldiging in twijfel. Voorzitter P. Thijsse acht dat onwaarschijnlijk , gezien de lange reeks controles waarmee de handel is omgeven. De veemarkten staan onder permanent toezicht van de Rijksdienst voor keuring van Vee en Vlees ( RVV ) , aldus Thijsse. «Dat betekent dat je een heel systeem overhoop moet halen en de RVV zou moeten omkopen. Wie doet dat voor de paar tientjes die zoiets oplevert ? »
De klokkenluider is zelf ook onderwerp van het onderzoek. Tegen de medewerker loopt sinds begin vorig jaar een ontslagprocedure , bevestigen ingewijden. Een aanklacht uit rancune ? «Dit soort kwesties komt pas boven als er intern gelazer is tussen betrokken medewerkers» , zegt vice-fractievoorzitter V. Oldenborg van Leefbaar Utrecht. «Dat zijn momenten dat je de kans krijgt in te grijpen.» Zelfs al zou de accountantsdienst geen fraude aantonen , dan is de zaak ernstig genoeg om extra maatregelen te nemen , meent het raadslid. Scherper toezicht op afdelingen die zich bezighouden met de uitvoering van gemeentelijke taken , zou ambtenaren moeten behoeden voor de verleiding in de fout te gaan. Dit pleidooi krijgt onder meer steun van de SP-fractie in de Utrechtse raad.

TAIL :
Sociale zekerheid ; Detailhandel ; Fraude en corruptie ; Recht ; Criminaliteit ; Delicten ; Economie ; Bedrijfstakken ; Handel ; Sociale Economie

