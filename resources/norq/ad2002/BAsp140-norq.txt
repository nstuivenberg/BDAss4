DOCUMENT : 140 of 254

PAPER : Algemeen Dagblad

DATE : February 6, 2002


BYLINE : DOOR CORS VAN DEN BRINK

SECTION : Sport ; Pg. 21

LENGTH : 611 words

DATELINE : Rotterdam

BODY :

HEADLINE : Monique de Wilt durft steeds meer met de polsstok

Tijdens het atletiekgala in Stuttgart werd ze zondag als laatste toegevoegd aan de deelnemerslijst van het polsstokhoogspringen. Maar nu Monique de Wilt in Duitsland over 4,40 meter is gewipt , hoort ze er internationaal helemaal bij. Komend weekend springt ze in Gent tegen de wereldrecordhoudsters Stacy Dragila ( outdoor ) en Svetlana Feofanova ( indoor ) . «Lekker , ik hou van zware wedstrijden» , zo klinkt het gretig.
Zelf is de 25-jarige atlete slechts 1,72 meter , maar ze springt inmiddels over twee verdiepingen van een doorsnee woning. Toen ze een paar jaar geleden naar de vier meter reikte , stond ze al op de grote toernooien. Maar terwijl andere vrouwen in deze betrekkelijke nieuwe discipline zich bleven verbeteren , leek bij de Delftse studente industrieel ontwerpen de ontwikkeling stil te staan. Vorige winter kwam ze nog maar net over de vier meter. Afgelopen zomer haalde ze 4,35 m. «Maar in de wedstrijden was ik wankel en onzeker» , zo kijkt ze terug op die periode.
Ze loopt er bepaald niet mee te koop , maar De Wilt heeft er geen problemen mee om te erkennen dat het haar moeite heeft gekost terug te keren aan de top. Met dezelfde openheid waarmee ze een paar jaar geleden vertelde lesbienne te zijn , geeft ze nu aan de hulp van een sportpsycholoog te hebben gezocht. «Ik wist na het zomerseizoen dat ik stevig moest gaan werken aan mijn techniek , maar ik wilde ook mijn zelfvertrouwen opvijzelen.»
De Wilt woont en traint al enkele jaren in het Duitse Leverkusen , waar ze in Leschek Klima en Hans-Jorg Thomaskamp de juiste trainers vond. Ze gaf haar studie grotendeels op en leefde vorig jaar op de rand van het bestaansminimum. Materieel ziet het er inmiddels weer wat florissanter uit : omdat ze zich kwalificeerde voor de WK in Edmonton krijgt ze wat steun van NOC * NSF en de atletiekunie ( KNAU ) . «En zo'n Nederlands record levert een mooie bonus op van mijn sponsor Asics» , besefte ze na haar optreden in Stuttgart.
Daar bewees De Wilt dat ze in allerlei opzichten behoorlijk progressie heeft geboekt. In de kolkende Duitse indoorhal stond een zeer geconcentreerde atlete , die zelfbewust de aandacht op zich vestigde door om ritmisch applaus te vragen. De meeste sprongen waren veel strakker en fraaier dan die ze de afgelopen tijd had laten zien. Omdat haar vaste trainers afwezig waren , legde manager Marc Osenberg de verrichtingen op video vast. Nadat ze de hoogte van 4,30 meter had bereikt , kwam ook de Duitse bondstrainer aanwijzingen geven. Na haar geslaagde sprong over 4,40 werd ze uitgebreid gefeliciteerd door de concurrentes. «Een mooi opstapje naar een goed seizoen» , vindt ze. En met een bevallige reverence nam ze afscheid van het publiek.
Stacy Dragila kwam afgelopen zomer buiten tot 4,81 meter. Svetlana Feofanova verbeterde het wereldrecord indoor zondag tot 4,71. Wat komt De Wilt tekort in vergelijking tot de Amerikaanse en Russische vrouwen ?
«Dragila is sneller en krachtiger. Feofanova springt nog wat efficienter dan ik. Ze verliest minder energie. Ik ben daar wel mee bezig , maar er is moed voor nodig. Je moet het aandurven verder weg te blijven van de afzet als je de stok neerplant. Dat betekent dat je lichaam iets meer naar voren helt , terwijl je die klap opvangt. Als je aarzelt , verlies je snelheid en dat moet je nou juist zien te voorkomen. Maar ik denk dat ik na die goede sprongen van afgelopen zondag weer wat agressiever durf te zijn. Hoeveel hoger ik daarmee kom , kan ik niet voorspellen. Misschien moet ik ooit ook sterker en sneller worden , maar ik ga eerst verder werken aan de techniek. Want ik weet dat ik nog lang niet alle energie gebruik.»

TAIL :
FOTO ANP
Atletiek ; Sport

