DOCUMENT : 96 of 158

PAPER : Algemeen Dagblad

DATE : February 5, 2002


BYLINE : DOOR WILLEM VAN DER POST

SECTION : Binnenland ; Pg. 4

LENGTH : 363 words

DATELINE : Rotterdam

BODY :

HEADLINE : Belgen eisen aanpassing tunnelplan

«Het verkeer uit Rotterdam en omstreken strandt straks in een veld tussen de konijnen.» Daniel Termont , havenschepen van Gent , windt er geen doekjes om : als Nederland niet betaalt voor een tunnel onder het Kanaal van Gent naar Terneuzen , weigert Vlaanderen te betalen voor aansluiting van de Westerscheldetunnel op de verkeersaders.
De opening van de langste autotunnel van Nederland vindt waarschijnlijk al volgend jaar mei plaats en niet in november van dit jaar , zoals oorspronkelijk was gepland. Reden voor de vervroeging is het snel vorderen van het boren.
De 6,6 kilometer lange westelijke buis tussen Zeeuws-Vlaanderen en Zuid-Beveland ligt er al. De eerste tunnelboor kwam twee weken geleden na drie jaar boren bij Ellewoutsdijk boven de grond. Begin volgende week duikt de boor van de oostelijke buis op. Naar verwachting rijden er na de opening dagelijks 12.000 auto's en vrachtwagens door de tunnel. De kosten van 1,7 miljard euro worden voor een deel terugverdiend door het heffen van 4,50 euro tol.
Voor die verkeersstroom dreigen de nodige hindernissen. Over de financiering van de aansluitingen van de tunnel bestaat immers grote onenigheid tussen Nederland en Vlaanderen. Flessenhals is de brug over het nabijgelegen Kanaal van Gent naar Terneuzen. Die Sluiskilbrug staat bijna acht uur per dag open om schepen door te laten. Het ministerie van Verkeer en Waterstaat is bereid de brug te vervangen door een tunnel. Maar Den Haag wil daarvoor maar 13 meter diep boren. De Belgen vinden echter dat dit minimaal 17 meter moet zijn , om zo de doorgang van schepen naar de Gentse haven veilig te stellen. Verkeer en Waterstaat heeft geen bezwaar , mits Belgie de meerkosten van 25 miljoen euro bijpast.
Dat willen ze in Gent niet horen. Termont : «Als Nederland die tunnel niet volledig betaalt , dan willen wij niet betalen voor de vereiste aanpassingen aan het wegennet. Die kosten zijn het tienvoudige : 250 miljoen euro. Nederland moet niet zo krenterig doen.»
Als er niets gebeurt , voorspelt schepen Termont , wordt de afwikkeling van het tunnelverkeer een groot probleem voor Nederland en Vlaanderen.

TAIL :
Wegen ; Wegenbouw ; Infrastructuur

