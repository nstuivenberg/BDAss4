DOCUMENT : 28 of 40

PAPER : Algemeen Dagblad

DATE : February 6, 2002


SECTION : Trefpunt ; Pg. 8

LENGTH : 396 words

BODY :

HEADLINE : Gevecht om het recht

De voorzitter van het college van procureurs-generaal , De Wijkerslooth ,
heeft nog eens ten overvloede duidelijk gemaakt dat hij geen boodschap heeft aan
deernstige kritiek op het grote aantal schikkingen dat het Openbaar Ministerie
treft. Met zijn uitspraken , gisteren in deze krant , zet De Wijkerslooth de
verhoudingen met minister van Justitie Korthals en het parlement willens en
wetens op scherp.

De belangen die op het spel staan , zijn niet gering. In de eerste plaats
gaat het om de aard van de strafrechtspleging in Nederland. Met zijn
verstrekkende opvattingen over de noodzaak in de toekomst veel vaker tot
schikkingen te komen , eigent het college van procureurs-generaal zich
sluipenderwijs verantwoordelijkheden toe die de minister en de Tweede Kamer
toebehoren.

Het is een gevaarlijke ontwikkeling dat de hoogste baas van het Openbaar
Ministerie capaciteitsproblemen bij de rechterlijke macht aanvoert om het
vervolgingsbeleid te veranderen. Als er nog altijd onvoldoende rechters zijn ,
behoort dat probleem gesignaleerd en opgelost te worden. De ruimte die het OM
opeist om in dit verband een eigen koers te ontwikkelen , wordt begrensd door de
richtlijnen van de minister.

Het uitgangspunt behoort inderdaad te zijn dat de politiek zich niet bemoeit
met afzonderlijke strafzaken , maar dat kan alleen op basis van het vertrouwen
dat het recht zijn loop heeft. Dat vertrouwen is inmiddels door het OM
geschonden , zeker nu De Wijkerslooth buiten de minister om zulke barre
praktijken als de hoogste wijsheid proclameert. Aan het eind van een redelijk
succesvol ministerschap schippert Korthals tussen volstrekt tegenstrijdige
opvattingen.

Verkeersovertredingen van beperkte omvang worden door het OM met een
schikking afgedaan. Maar als een automobilist met 140 kilometer per uur door een
stadskern scheurt , is er altijd aanleiding hem voor de rechter te brengen. Met
andere woorden : kruimeldieven kunnen op clementie rekenen , maar dat behoort niet
te gelden voor oplichters met meer lucratieve praktijken , zelfs als de
bewijslast buitengewoon lastig is.

Wat dreigt is dat de rechtspraktijk in Nederland als gevolg van een
aanhoudend competentiegeschil tussen minister en OM een majeure verandering
ondergaat. Met alle mitsen en maren is dat in essentie onduldbaar.


TAIL :
Justitie ; Openbaar ministerie ; Strafrecht ; Recht ; Rechterlijke Macht

