DOCUMENT : 26 of 40

PAPER : Algemeen Dagblad

DATE : February 6, 2002


BYLINE : DOOR THEO GERRITSE

SECTION : Trefpunt ; Pg. 8

LENGTH : 1107 words

BODY :

HEADLINE : Nederland kent geen helden meer

Het is stil aan het decoratiefront in Nederland. Eretekens en
herinneringsmedailles worden in overvloed uitgedeeld , maar de barriere voor
dapperheids- onderscheidingen is bijna onneembaar.

De Ridderzaal zat vol. Er waren waarderende woorden van minister Frank de
Grave ( Defensie ) en onderscheidingen voor drie militairen. Het Vliegerkruis ging
naar majoor-vlieger Marcel Duivenstein en zijn Amerikaanse collega Willy Thomas
voor hun doorzettingsvermogen bij een aanval op een Servische luchtmachtbasis
tijdens de luchtoorlog boven Kosovo in juni 1999.

Korporaal Dirk Vonk was , enkele weken geleden op het Binnenhof , een geval
apart. Zelf zwaar gewond redde hij in 1993 vijf medemariniers uit een hinderlaag
in Cambodja. Een daad van «moed , beleid en trouw» , de Militaire Willemsorde
waardig. Vonk werd echter geen ridder MWO. Zelfs de Bronzen Leeuw werd - ondanks
alle ceremonieel - als een te hoge onderscheiding gezien. Vonk kreeg het Bronzen
Kruis opgespeld.

De plechtigheid in de Ridderzaal tekent de benepenheid bij het toekennen van
dapperheidsonderscheidingen , zeker na de Tweede Wereldoorlog. In Nederland wonen
geen echte helden meer , aldus de elkaar opvolgende kabinetten. Zo werd de
laatste Willemsorde in 1955 uitgereikt. De strijd met Indonesie rond 1960 over
Nieuw-Guinea leverde nog drie Bronzen Leeuwen op en 19 Bronzen Kruisen. Daarna
werd het erg stil aan het decoratiefront.

Dat was vroeger wel anders. Nadat koning Willem I in 1815 de Militaire
Willemsorde had ingesteld , werd het spitsuur voor het kapittel dat zich met de
toekenning bezighield. Alleen voor de Slag bij Waterloo werd de ridderorde al
1004 keer vergeven. Een gulheid die reprises kreeg bij de Tiendaagse Veldtocht
( 841 ) en de «vuile» Atjeh-oorlog ( 850 ) . Daar stak de Tweede Wereldoorlog , de
meest dramatische periode sinds de Tachtigjarige Oorlog , met 169 MWO's , schril
tegen af.

Een verklaring voor dat gebrek aan gulheid zit mede in de groei van het
aantal dapperheidsonderscheidingen sinds 1940. Was er voorheen nauwelijks meer
dan de MWO , na mei 40 kwamen daar onder meer het Bronzen Kruis ( 1940 ) , het Kruis
van Verdienste ( 1941 ) , het Vliegerkruis ( 1941 ) en de Bronzen Leeuw ( 1941 ) bij.
Deze ridderorden wierpen automatisch een dam op naar de Militaire Willemsorde.

Vooral voor burgers die zich tijdens de oorlog hadden onderscheiden.
Aanvankelijk had men voor de MWO als militair de vijand op het slagveld recht in
de ogen moeten kijken. Op aandrang van koningin Wilhelmina werd bij wet
aangenomen , dat «in bijzondere omstandigheden ook niet-militaire Nederlandse
onderdanen , alsmede vreemdelingen , die zich door zodanige daden hebben
onderscheiden» , tot de orde werden toegelaten.

Slechts een kleine 40 MWO's waren voor het Verzet. Zelfs grote helden als de
gefusilleerde Gerrit van der Veen en Johannes Post kregen de onderscheiding niet
( postuum ) toegekend. Voor hen en 93 anderen werd in 1946 het Verzetskruis ( niet
te verwarren met het Verzetsherdenkingkruis ) ingesteld. Op een na hadden deze
gedecoreerden met elkaar gemeen dat ze allemaal waren gevallen in de strijd
tegen de bezetter. Met de Bronzen Leeuw ( 1035 ) en het Bronzen Kruis ( 3039 ) was
men wat scheutiger. Maar niet genoeg om het verzet de waardering te geven die
het claimde. De frustratie in die kringen was groot. Zo groot dat rond 1980 de
toenmalige regering besloot tot een inhaalslag. Tegen de 20.000 landgenoten
kregen met het Verzetsherdenkingskruis alsnog een zekere genoegdoening.

Hoe rigide de opstelling in de naoorlogse jaren was , ondervonden zelfs prins
Bernhard ( commandeur MWO ) en zijn echtgenote koningin Juliana. Zij deden een
poging voor de geheim agent Ubbink. Deze wist met collega Dourlein te onsnappen
uit Duitse gevangenschap en koningin Wilhelmina en de Engelsen in te lichten
over het misleidende Englandspiel van de bezetter. Dourlein kreeg de
Willemsorde , Ubbink de Bronzen Leeuw. Waarom dat verschil ? Omdat Dourlijn de
oorlog uitdiende als militair en Ubbink aanmonsterde als kanonnier bij de
koopvaardij.

De laatste ridders MWO werden geslagen voor hun daden tijdens de politionele
acties in Nederlands-Indie ( 27 ) en voor hun heldenmoed tijdens de Korea-oorlog
( 3 ) . Bij de Bronzen Leeuw en het Bronzen Kruis lagen de totale cijfers op 167 en
386. Waar de barrieres voor de gevestigde dapperheidsonderscheidingen steeds
hoger werden , groeide het aantal eretekens en herinneringsmedailles die aan alle
deelnemende militairen werden uitgereikt. Een kleine greep : Ereteken voor Orde
en Vrede ( Nederlands-Indie ) , Kruis voor Recht en Vrijheid ( Korea ) en het
Nieuw-Guinea Herinnneringskruis. Vervolgens zijn er de medailles voor
vredesoperaties , al of niet onder het vaandel van de VN , en de Kosovo-medaille.

De Militaire Willemsorde is hierdoor een onbereikbaar doel geworden voor de
tegenwoordige held. Of bestaan ze niet meer ? Is er in Libanon geen enkele
«uitstekende daad van moed , beleid en trouw» gepleegd , de MWO waardig ? Op de
Balkan ook niet , of in een andere brandhaard waar Nederlandse militairen
opereren ? Dat is nauwelijks voor te stellen. Korporaal Vonk valt met zijn
optreden in elk geval wel onder de gestelde noemer.

De huidige ridders MWO ( 28 ) zijn inmiddels hoogbejaard. Kanselier Epke van
het kapittel van de Militaire Willemsorde was in 1997 in deze krant
pleitbezorger om de grote schroom bij het decoreren te laten vallen. «Wat is
moed die decorabel is ? » vroeg Epke zich af. «Vroeger was dat heel gemakkelijk.
De eerste soldaat die een vijandelijke vesting betrad , was moedig. Tegenwoordig
zul je dat niet meer zo snel zien , maar het idee blijft. Een moedige soldaat
inspireert anderen en is niet uit op eigen eer en glorie.»

Luba Fredrick was ook niet uit op eigen eer en glorie. Als verpleegkundige
werkte de Poolse in het concentratiekamp Bergen-Belsen. In de zomer van 1944
redde zij 54 Nederlandse kinderen. Zij overleefden de oorlog. Luba's
reddingsactie laat zich in gouden letters schrijven. In 1995 kreeg ze hiervoor
de Erepenning voor Menslievend Hulpbetoon. Maar wel in zilver. In de rangorde
van Nederlandse onderscheidingen lager dan de laagste graad van de Orde van
Oranje Nassau. Lager ook dan de Bronzen Leeuw , het Bronzen Kruis , het Kruis van
Verdienste en het Vliegerkruis. De eremedaille in goud ( bijna zo hoog als de
Willemsorde ) was volgens de autoriteiten klaarblijkelijk te veel eer voor de
«engel van Bergen-Belsen». Dan was het grootkruis MWO van generaal Van Heutz ,
die Atjeh een eeuw geleden «pacificeerde» meer op z'n plaats.

Theo Gerritse is redacteur van het Algemeen Dagblad.


TAIL :
Onderscheidingen ; Krijgsmacht ; Vrede en Veiligheid ; Defensie ; Algemeen

