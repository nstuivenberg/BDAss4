DOCUMENT : 42 of 52

PAPER : Algemeen Dagblad

DATE : February 5, 2002


BYLINE : DOOR WILCO BOOM

SECTION : Voorpagina ; Pg. 1

LENGTH : 330 words

DATELINE : Den Haag

BODY :

HEADLINE : Justitie wil meer schikken ; Topman OM : Rechter kan werk nu al niet meer aan

Het Openbaar Ministerie moet niet minder maar juist meer strafzaken met verdachten schikken. Dat zegt OM-topman De Wijkerslooth vandaag in een interview met deze krant.
«Wij vinden het om allerlei redenen verstandig dat de schikkingen blijven bestaan en zelfs toenemen , want de rechter kan nu al het werk niet aan» , aldus De Wijkerslooth.
Hij gaat hiermee in tegen de harde kritiek uit de Tweede Kamer op een aantal miljoenenschikkingen die het OM recentelijk heeft getroffen met frauderende bedrijven. Volgens de Tweede Kamer schikt het OM te ruimhartig met grote bedrijven en ontstaat zo het beeld dat die strafzaken kunnen «afkopen». Deze week voert de Kamer hierover een spoeddebat met minister Korthals ( Justitie ) .
Vooral een miljoenenschikking met telecombedrijf Versatel is de Kamer , en ook minister Korthals , in het verkeerde keelgat geschoten. Volgens De Wijkerslooth hebben ze het mis : «Als er een zaak is waarvan het verstandig is dat we die hebben geschikt , is het deze zaak.»
De procureur-generaal meent dat er meer geschikt moet worden omdat het lang niet nodig is alle zaken aan de rechter voor te leggen en omdat er veel te weinig rechters zijn. Onder druk van de Kamer heeft minister Korthals het OM verplicht schikkingen veel vaker bij hem aan te melden. De Wijkerslooth is hier verontrust over : «Alles is werkbaar en wij horen niet tot het ras dat daarmee gaat smokkelen. Maar het leidt tot een boeiende bureaucratie waardoor de afhandeling van strafzaken alleen maar wordt vertraagd.»
De OM-topman waarschuwt dat de parlementaire enquete die de Tweede Kamer instelt naar fraude in de bouw , andere al lopende strafzaken naar bouwfraude ernstig kan bemoeilijken : «Als er een zaak stukgaat , dan is het absoluut de schuld van het OM. Dat is het vaste zwarte schaap in Nederland.»
Op pagina 3 : «In alle landen wordt geschikt»

TAIL :
Openbaar ministerie ; Fraude en corruptie ; Recht ; Criminaliteit ; Delicten ; Justitie ; Rechterlijke Macht

