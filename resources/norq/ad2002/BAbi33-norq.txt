DOCUMENT : 33 of 158

PAPER : Algemeen Dagblad

DATE : February 8, 2002


BYLINE : DOOR KAREL BAGIJN

SECTION : Binnenland ; Pg. 2

LENGTH : 731 words

DATELINE : Amsterdam

BODY :

HEADLINE : Dromen van de Bijlmer ; «Hier is iedereen gelijkwaardig»

De toekomstige eigenaren van 90 huurwoningen in de Bijlmerflat Grubbehoeve kunnen hun appartementen naar eigen inzichten verbouwen. Architect Peter Dautzenberg hoopt van twee oude flats op de bovenste verdiepingen zijn droomhuis te maken.
Het inschrijfformulier waarop de voorwaarden staan voor potentiele kopers is veelzeggend voor de reputatie van de Bijlmer. Wie in aanmerking wil komen voor de koop van een nog te restaureren appartement in de flat Grubbehoeve ( «Een van de mooist gelegen hoogbouwflats van de Bijlmermeer» ) , mag «gedurende de laatste vijf jaren niet bekend staan als overlast-veroorzaker op het huidige woonadres».
De ingrijpende renovatie van de uit de jaren 60 en 70 stammende wijk , die inmiddels ook wordt betiteld als Amsterdam-Zuidoost , is in volle gang. Peter Dautzenberg ( 47 ) , wiens architectenbureau is gevestigd aan het Waterlooplein in het centrum van Amsterdam , houdt van de Bijlmermeer. Een Bijlmermeerbeliever wordt zo iemand genoemd.
Hij is het zat zich voortdurend te moeten verdedigen : «Als ik in Slotermeer zou wonen , zou niemand me vragen naar het waarom. Ik woon hier. Punt uit. Sinds 1976. We hebben hier onze vrienden , ons sociaal verband. Dit is mijn biotoop.»
Dautzenberg kan zelfs opgewonden raken wanneer hij de hooggelegen metro ziet , met die lange betonnen banen. Een soort «landschapskunstwerk» beaamt hij. «De hoogbouwflats vind ik ook mooi. Een sobere massaliteit. Ik kan me voorstellen dat er mensen zijn die het niet mooi vinden , maar het is wel een stedenbouwkundig monument. Het is een indrukwekkend sociaal-democratisch monument : iedereen is gelijkwaardig , maar niet gelijk.»
Dautzenberg heeft het inschrijfformulier ingevuld. Deze week ondertekenden woningbouwvereniging Nieuw Amsterdam/Patrimonium en de Vereniging Koop Je Eigen Bijlmer ( KJEB ) , de voorloper van de toekomstige vereniging van eigenaren , een overeenkomst voor het plan. Willem Kwekkeboom van Patrimonium spreekt van «een uniek experiment». De brochure heeft het over een «koop voor verbetering ofwel verbouw in eigen beheer».
Als Dautzenberg twee flats krijgt toegewezen , is de cirkel voor hem rond. Ruim een kwart eeuw geleden kwam hij hier wonen op de negende verdieping : «Ik ben een geboren en getogen Amsterdammer. Met mijn vrouw had ik een dingetje in de Kinkerbuurt : 18 vierkante meter. Zo'n onderhuurzoldertje. Toen konden we hier komen , een prachtige driekamerflat. Met een balkon.»
Maar openbare voorzieningen waren er niet of nauwelijks. Dat is het grappige van de Bijlmer : heel veel is door de bewoners zelf ingevuld. Als voorbeeld daarvan noemt Dautzenberg cafe De Nachtegaal , waar het gesprek plaatsvindt. «Daardoor is er een sterk sociaal netwerk ontstaan. Dat trekt ons enorm. En je woont ook echt in de stad : een kwartiertje met de metro , 30 minuten met de fiets.»
De architect schetst de Bijlmer van de jaren 80 : «Er waren veel creatieve mensen , van de Rietveld Academie bijvoorbeeld.» In het gezin van Dautzenberg kwamen twee dochters , die nu ook helpen in De Nachtegaal. Het gezin verhuisde naar een laagbouwwoning in de Bijlmermeer. Met een klein tuintje. Er volgde nog een verhuizing binnen de Bijlmer. Dautzenberg : «Ik houd ook enorm van de ruime opzet rond de hoogbouwflats. Hier hebben we samen een grote tuin. Kijk eens om je heen wat een ruimte.»
De familie Dautzenberg heeft leren leven met de gastvrije , wat Caraibische instelling van de Surinaamse bewoners : «Zo gezellig. Mijn kinderen zijn daar ook mee opgegroeid.»
Hij hekelt het gemeentelijke beleid voor de drugsverslaafden. Volgens hem is de sociale structuur achtergebleven bij de economische en de ruimtelijke ontwikkelingen. «Door het beleid verplaatst het probleem zich voortdurend. Als er in Utrecht een junkentunnel wordt gesloten bij het station , zijn we weer bang dat ze hierheen komen. Andere mensen schrikken van groepjes jongeren die hier en daar rondhangen , wij niet. We zijn eraan gewend.»
En dus hoopt hij op een toewijzing : «Met een penthouse , zodat ik ook op het dak iets moois kan neerzetten. Twee flats zou mooi zijn. Naast of onder elkaar , met een verbinding of niet. Een voor onze dochters , en als ze het huis uitgaan misschien voor de oma's.»
Peter Dautzenberg en zijn vrouw voor Grubbehoeve.

TAIL :
FOTO MARCO OKHUIZEN
Woningbezit ; Volkshuisvesting ; Architectuur ; Kunst en Cultuur ; Kunst ; Infrastructuur

