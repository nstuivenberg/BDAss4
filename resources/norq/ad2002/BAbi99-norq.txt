DOCUMENT : 99 of 158

PAPER : Algemeen Dagblad

DATE : February 5, 2002


BYLINE : DOOR WILCO BOOM

SECTION : Binnenland ; Pg. 3

LENGTH : 1025 words

DATELINE : Den Haag

BODY :

HEADLINE : «In alle landen wordt geschikt»

Het beeld is dramatisch voor het Openbaar Ministerie : drugskoeriersgaan vrijuit en frauderende bedrijven kopen vervolging af. Hardrijders en kleine fraudeurs wel worden aangepakt. De verontwaardiging is groot.
Topman Joan de Wijkerslooth van het Openbaar Ministerie is getergd.
«Dit doet pijn , want de indruk wordt gevestigd dat het een rommeltje is bij het OM. Terwijl het een gedisciplineerde en ordelijk werkende organisatie is. Maar er is wel een probleem. Als er geen cel beschikbaar is , kunnen wij een verdachte alleen maar naar huis sturen. Als rechtbanken geen zittingscapaciteit hebben , kunnen we niet anders dan grootschalig schikken. En vergeet niet dat de wetgever in 1985 de bevoegdheid van het OM fors heeft uitgebreid om zaken te schikken.»
U had telecombedrijf Versatel toch gewoon voor de rechter kunnen dagen ?
«Als er een zaak is waarvan het verstandig is dat we die hebben geschikt , is het deze zaak. Het gaat om een klassiek belastingrechtelijke discussie over de hoogte van loonbelasting , met als inzet de waarde van aandelen. De fiscus heeft het OM ingeschakeld omdat het bedrijf beter had moeten weten. Eigenlijk zouden wij het oordeel van belastingrechter moeten afwachten , maar dat duurt lang en onder meer daarom hebben we geschikt. Natuurlijk speelt daarbij ook een andere afweging een rol. Een zaak-Versatel kost vier of vijf zittingsdagen. Dat betekent dat we 30 andere zaken moeten uitstellen , bijvoorbeeld de overvaller , de dronken man die iemand dood reed , de verkrachter. En dat willen we ook liever niet.»
Als er mede door gebrek aan capaciteit steeds meer zaken worden geschikt , bent u inhoudelijke argumenten aan het verzinnen voor een praktisch probleem ?
«Dat geloof ik helemaal niet. In alle landen worden zaken geschikt , de VS voorop. Daar gaat maar een op de tien zaken naar een juryrechtbank. De rest wordt afgedaan in onderhandelingen tussen OM en de verdachte over de lengte van de gevangenisstraf en het feit waarvoor die de gevangenis in gaat. In Nederland is een transactie uitsluitend aan de orde als het OM van oordeel is dat op de zitting alleen een geldboete zou moeten worden gevorderd en op het delict niet meer dan zes jaar gevangenisstraf staat. En wij moeten de zaak kunnen bewijzen , er mag geen groot procesrisico zijn.»
Dat klinkt mooi en nuttig , maar de kritiek is dat grote jongens de dans ontspringen en de kleine krabbelaars wel worden aangepakt.
«We schikken bijna 60.000 zaken per jaar. Daarvan zitten er 40.000 op bedragen onder de 1000 gulden. Dus ook met »kleintjes« worden schikkingen getroffen. Het probleem is dat je bedrijven alleen kunt beboeten , omdat je ze geen gevangenisstraf kunt geven , en dan ligt schikken voor de hand. Het bedrag wordt dan wel hoger en daar is de focus op gericht.»
Dus toch een inhoudelijk argument bedenken voor een praktisch probleem ?
«Nee , er zijn inhoudelijke argumenten en in die afweging betrek je ook de capaciteit. Dat is net zo'n rotdiscussie als voor kinderartsen die moeten beslissen wie er voorrang heeft op de kinderintensive-care.»
Het OM zal niet minder schikkingen treffen ?
«Wij vinden het om allerlei redenen verstandig dat de schikkingen blijven bestaan en zelfs toenemen.»
Toenemen ?
«Zeker , want de rechter kan nu al het werk niet aan. De afdoeningen buiten de rechter om moeten eerder toe- dan afnemen. Dat kan ook door het OM de bevoegdheid te geven zelfstandig boetes op te leggen voor kleine zaken.»
Met het risico dat nog meer ministers van Justitie problemen krijgen door het OM.
«Nee , de realiteit onder ogen zien. Ik begrijp de verontwaardiging wel. Maar als het anders moet , overspoel je rechters met zaken die lang niet allemaal door een rechter hoeven te worden behandeld. Bovendien moet er dan veel capaciteit bij. De trend is dat we juist proberen alleen zaken voor de rechter te brengen waarin er een echt geschil is tussen OM en verdediging. Het is onmogelijk alle zaken voor de rechter te brengen. Het leven moet doorgaan. En de vraag is ook wat het oplevert als we het anders gaan doen.»
Een beter rechtsgevoel. Wel van enig belang in een democratie.
«Dat is waar , maar dat rechtsgevoel moet wel gebaseerd zijn op feiten , niet alleen op ruggenmerg.»
Onder druk van de Tweede Kamer heeft minister Korthals de grens verlaagd voor schikkingen die aan hem moeten worden gemeld , van 450.000 euro naar 45.000. Is dat werkbaar ? «Alles is werkbaar en wij horen niet tot het ras dat daarmee gaat smokkelen. Maar het leidt tot een boeiende bureaucratie waardoor de afhandeling van strafzaken alleen maar wordt vertraagd. En je moet er wel voorzichtig mee zijn , want we hebben wel belang bij een enigszins onafhankelijk OM.
Want ?
»De minister van Justitie heeft al vergaande bevoegdheden over het OM. Voor Berlusconi in Italie zou dit het walhalla zijn. Er kan ook hier een minister komen die zegt : «Nu bemoeien we ons even wat minder met fraudezake» omdat hij daar zelf belang bij heeft. Macht leidt natuurlijk tot misbruik of oneigenlijk gebruik. We moeten oppassen dat het OM pseudo-politieke afwegingen gaat maken in plaats van professionele , doordat de politiek er zo dicht op zit.«
Hoe erg is trouwens de parlementaire enquete naar bouwfraude voor de lopende strafrechtelijke onderzoeken naar fraude in de bouw ?
»Wij maken ons daar zorgen over. Ik kan niet uitsluiten dat wij stukken van ons onderzoek moeten laten vallen. Het is het goede recht van het parlement en misschien ook wel de plicht om zich daar niets van aan te trekken , maar dan moet je niet achteraf zeggen dat het domme OM van een zaak niets kan maken.«
U ziet de bui al hangen ?
»Jazeker , als er een zaak stuk gaat , is dat absoluut de schuld van het OM. Ik voorspel het u. Dat is het vaste zwarte schaap in Nederland.«
De Wijkerslooth : »Een zaak-Versatel kost vier of vijf zittingsdagen. Dat betekent dat we 30 andere zaken moeten uitstellen , bijvoorbeeld de overvaller , de dronken man die iemand dood reed , de verkrachter. En dat willen we ook liever niet.«

TAIL :
FOTO ANP
Drugsdelicten ; Penitentiaire inrichtingen ; Recht ; Justitie ; Criminaliteit ; Delicten

