DOCUMENT : 97 of 158

PAPER : Algemeen Dagblad

DATE : February 5, 2002


BYLINE : DOOR EDDY VAN DER LEY

SECTION : Binnenland ; Pg. 4

LENGTH : 347 words

DATELINE : Enschede/Hengelo

BODY :

HEADLINE : Enschede en Hengelo vrezen pyromaan

Negen branden in ruim een etmaal hebben de vrees voor een pyromaan in Hengelo en Enschede doen oplaaien. In Enschede ging gistermiddag een leegstaande boerderij in vlammen op , nadat 's nachts in Hengelo een gedeelte van basisschool De Stiepel in de as werd gelegd. De ruim 20 bewoners van een aanpalend zorgcentrum moesten worden geevacueerd.
In het weekeinde brandden in Enschede een monumentale school uit 1913, een leeg winkelpand , een pizzeria , een grow- en smartshop , studentenhuizen en enkele afvalcontainers uit. Een taxichauffeur voorkwam dat een slapende studente door de vuurzee werd overvallen. In Hengelo brandde zondagochtend een auto uit. Later op de dag volgde De Stiepel , een basisschool voor speciaal onderwijs. Een groot deel van het gebouw werd verwoest.
Hoewel het niet aan alle reacties af te meten is , zijn veel scholieren van De Stiepel hevig ontdaan. «We hebben verschillende emotionele uitingen bij kinderen gezien. Dat ze nu twee dagen vrij hebben , is goed voor de verwerking» , zegt directeur G. Pot.
Nu 110 scholieren door de brand op straat staan , zoeken de gemeente Hengelo en het schoolbestuur naar vervangende huisvesting. Een nieuwe locatie zal geen probleem zijn , verwacht directeur G. Pot. «We zijn door onze speciale status niet wijkgebonden. Kinderen worden uit allerlei delen van de stad door taxi's of ouders gebracht.»
In 1996 en '97 was in Hengelo ook al eens een pyromaan actief , die zich uitleefde op ruim 80 auto's en diverse winkels. In die tijd werd zelfs een burgerwacht in het leven geroepen , die 's nachts op patrouille ging. De pyromaan , een 26-jarige Hengeloer , werd uiteindelijk gepakt. In 1999 en 2000 werd ook Enschede geteisterd door een reeks grote branden. Na de vuurwerkramp van 13 mei 2000, volgens justitie het gevolg van brandstichting door de 34-jarige Enschedeer Andre de V. , werd het relatief rustig in de stad.
Een leegstaande boerderij aan de Rotmanlaan in Enschede viel zondag ten prooi aan de vlammen.

TAIL :
FOTO ANP
Brandstichting ; Recht ; Criminaliteit ; Delicten ; Geweldsdelicten

