DOCUMENT : 54 of 158

PAPER : Algemeen Dagblad

DATE : February 7, 2002


BYLINE : VAN ONZE POLITIEKE REDACTIE

SECTION : Binnenland ; Pg. 3

LENGTH : 402 words

DATELINE : Den Haag

BODY :

HEADLINE : Druk op Marokko oogst lof ; Veel steun in Kamer voor stopzetten kinderbijslag

Een meerderheid van de Tweede Kamer steunt de maatregelen die minister Vermeend en staatssecretaris Hoogervorst ( Sociale Zaken ) willen nemen tegen Marokko. De bewindslieden dreigen de kinderbijslag voor kinderen in dat land stop te zetten , als het niet meewerkt aan controles op bijstandsfraude.
«Het is tijd voor forse maatregelen. Het stopzetten van de kinderbijslag is een prima begin. Tegen extra maatregelen later heb ik ook geen bezwaar» , reageert VVD-Kamerlid Wilders. Ook zijn CDA-collega Verburg is tevreden over de plannen. Onorthodoxe maatregelen zijn volgens haar te verdedigen omdat Marokko nog steeds niet meewerkt.
D66-Kamerlid Bakker noemt de maatregelen «onvermijdelijk». «Het is wel jammer dat een groep die er eigenlijk niets mee te maken heeft , hiervan de dupe wordt. Maar we moeten nu eenmaal een manier vinden om druk uit te oefenen op Marokko. Andere landen werken wel mee.»
Hij wijst erop dat de effecten van de maatregel pas in oktober voelbaar worden. Intussen kan Marokko alsnog besluiten mee te werken. Vermeend en Hoogervorst willen geen kinderbijslag meer betalen voor kinderen in Marokko - van ouders in Nederland - die na 1 april worden geboren. Het eerste bedrag wordt pas na ongeveer een half jaar uitbetaald. De bewindslieden komen met hun voorstellen omdat Marokko al een jaar weigert inzage te geven in het kadaster. Nederland wil controleren of Marokkanen met een bijstandsuitkering in Marokko huizen of land bezitten ter waarde van meeer dan 9000 euro. Ze hebben dan geen recht op een uitkering. Sociale diensten verdenken enkele tientallen mensen hiervan.
Vermeend en Hoogervorst overwegen nog verder te gaan. Ze onderzoeken of het mogelijk is vanaf januari de kinderbijslag ook voor bestaande gevallen stop te zetten. Ze willen ook een streep zetten door andere uitkeringen voor mensen in Marokko , zoals de WAO.
PvdA-Kamerlid Santi , partijgenoot van Vermeend , heeft moeite met de plannen. Hij vindt het onredelijk dat onschuldigen het slachtoffer worden , maar sluit het als uiterste middel niet uit.
GroenLinks en SP zijn fel tegen de voorstellen , die vrijdag in de ministerraad worden besproken. Zij willen volgende week een debat over de kwestie.
Zie ook pagina 8 : Commentaar

TAIL :
Buitenlandse betrekkingen ; Fraude en corruptie ; Sociale zekerheid ; Economie ; Sociale Economie ; Recht ; Criminaliteit ; Delicten ; Politiek en Staat

