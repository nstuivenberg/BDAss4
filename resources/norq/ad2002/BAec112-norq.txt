DOCUMENT : 112 of 119

PAPER : Algemeen Dagblad

DATE : February 4, 2002


BYLINE : DOOR ONZE CORRESPONDENT AD VAESSEN

SECTION : Economie ; Pg. 13

LENGTH : 445 words

DATELINE : Berlijn

BODY :

HEADLINE : Duitse mediaconcerns op voet van oorlog

Koortsachtig probeert een keur van politici en bankiers te bemiddelen in een conflict tussen twee machtige Duitse mediaconcerns : uitgeverij Springer en de tv-gigant Kirch.
Springer ( uitgever van onder meer dagblad Bild ) eist Euro 800 miljoen van Kirch , de grootste filmhandelaar ter wereld en eigenaar van de rechten van de Formule I. Het bedrag is de waarde van Springers aandeel in Kirchs tv-poot.
Deze transactie kan het einde inluiden van het imperium van de bijna blinde tycoon Kirch uit Beieren , die zit opgezadeld met een schuld van Euro 6 miljard. Bondskanselier Schroder overlegt dagelijks met Deutsche Bank , huisbankier van Kirch. Oud-kanselier Kohl zoekt via zijn wijd vertakte netwerk naar een eigen oplossing voor boezemvriend Kirch. Schulte-Noelle , topman van verzekeringsreus Allianz ( eigenaar van Dresdner Bank ) , bemoeit zich er ook mee. Zijn bank wil eind april Euro 460 miljoen terugbetaald zien. Op dat tijdstip wil ook Springer zijn Euro 800 miljoen in handen hebben.
De bemiddelaars staan voor een dilemma. Nieuwe leningen zitten er niet meer in , maar voorkomen moet worden dat Kirch ten val komt. Dan zouden buitenlandse mediamagnaten als Rupert Murdoch voet aan grond krijgen in de Bondsrepubliek.
Springer heeft de Euro 800 miljoen hard nodig. Het concern maakt voor het eerst sinds 50 jaar verlies. Elke tiende baan zal worden geschrapt. Pikant is dat twee «bondgenoten» elkaar te lijf gaan. Kirch is grootaandeelhouder ( 40 procent ) van Springer. Hij weigert te betalen en wil de zaak zaak wegens «juridische fouten» van Springer tot aan de rechter uitvechten. Het is voor het eerst sinds decennia dat een grootaandeelhouder op deze wijze een mes in de rug krijgt gestoken , aldus een commentator.
Het conflict tussen de twee titanen valt samen met de komst van de nieuwe bestuursvoorzitter Mathias Dopfner bij Springer. Hij weet zich gesteund door de weduwe van wijlen Axel Springer. Zij is eigenaar van 50,1 procent van de aandelen. Met dit conflict wordt een oude vete uitgevochten. De weduwe Springer is niet vergeten dat Kirch in het diepste geheim aandelen van Springer opkocht. Om die reden noemde Axel Springer hem zelfs een «crimineel».
Gespeculeerd wordt dat Kirch aandelen van Springer moet verkopen om uit zijn liquiditeitsproblemen te komen. Mogelijk zal hij de lucratieve Formule 1-rechten aan Daimler-Chrysler of BMW aanbieden. Maar financiele en politieke deskundigen waarschuwen Kirch nu al af te schrijven. Hij verkeerde eerder in grote nood. Toch lukte het hem steeds weer overeind te blijven. Soms kwam hij zelfs gesterkt uit de doodsstrijd te voorschijn.

TAIL :
Media ; Uitgevers ; Televisie ; Omroep

