DOCUMENT : 47 of 119

PAPER : Algemeen Dagblad

DATE : February 7, 2002


SOURCE : ANP

BYLINE : ANP

SECTION : Economie ; Pg. 19

LENGTH : 244 words

DATELINE : Rotterdam

BODY :

HEADLINE : Euro stimuleert winkelen over de grens

In de regio Maastricht groeit het-over-de-grens-winkelen flink. Sinds de invoering van de euro zijn Aken , Maastricht , Luik en Hasselt favoriet. Maastricht is het meest populair , de Belgische steden het minst.
Een en ander blijkt uit een onderzoek van de Universiteit Maastricht. Bijna tweederde van alle consumenten in deze zogenoemde euregio gaat regelmatig in het buitenland winkelen. Dat is een verdubbeling ten opzichte van 1998, toen eenderde de grens overstak om er boodschappen te doen.
Aken is het goedkoopst , het Waalse Luik het duurst. Overigens zijn het niet de prijsverschillen die mensen over de grens lokken. Ze gaan graag eens aan de andere kant van de grens winkelen voor de afwisseling. Opmerkelijk is dat de consumenten in de goedkopere steden Aken en Maastricht het minst tevreden zijn over de prijzen in «hun» stad , terwijl die in Luik het meest tevreden zijn. Maastricht en Aken profiteren het meest van de toename van het grensoverschrijdend winkelen , Luik het minst. Voor Hasselt maakt het niet zoveel uit.
De onderzoeksresultaten kwamen gisteren naar buiten tijdens de conferentie «Een munt , een euregio ? ». Daarbij aanwezig was ook president Duisenberg van de Europese Centrale Bank. Oud-president Tietmeyer van de Duitse centrale bank benadrukte Duisenbergs grote verdienste voor de monetaire eenwording van Europa.

TAIL :
Detailhandel ; Betalingsverkeer ; Economie ; Bedrijfstakken ; Bank- en Verzekeringswezen ; Handel

