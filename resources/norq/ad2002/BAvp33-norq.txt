DOCUMENT : 33 of 52

PAPER : Algemeen Dagblad

DATE : February 6, 2002


BYLINE : VAN ONZE REDACTIE ECONOMIE

SECTION : Voorpagina ; Pg. 1

LENGTH : 257 words

DATELINE : Brussel

BODY :

HEADLINE : Autoreparatie minder duur

Autoreparaties zullen goedkoper worden doordat merkdealers hun monopoliepositie kwijtraken. Dat verwachten de garagehouders , nu de Europese Commissie heeft besloten dat fabrikanten de technische gegevens van hun modellen vrij moeten geven.
Ook de prijs van auto's zal dalen , beloofde eurocommissaris Mario Monti gisteren. Dat spreken de importeurs en dealers echter met kracht tegen. Zij denken dat auto's zelfs duurder zullen worden. Als het aan de Europese Commissie ligt , mogen per 1 oktober ook supermarkten auto's verkopen en dealers kunnen meer dan een merk leveren. Meer concurrentie leidt volgens commissaris Monti tot meer keuze en lagere prijzen. De Nederlandse importeurs voorzien daarentegen dat autofabrikanten de kale prijzen - zonder belasting - in heel Europa gelijk zullen trekken. Door de hoge belastingdruk in Nederland zullen auto's in dat geval duurder worden. Nu behoren de kale prijzen in Nederland nog tot de laagste van Europa. De merkloze autoreparatiebedrijven zijn zeer tevreden met de voorstellen uit Straatsburg. Vooral het vrijgeven van technische informatie maakt het makkelijker voor de automobilist om zijn auto bij een merkloos bedrijf te laten onderhouden.
De Europese vereniging van autoproducenten vreest voor de veiligheid van de auto's als iedereen er aan mag sleutelen. Ook de Duitse kanselier Schroder is tegen. Hij vreest voor de concurrentiepositie en de werkgelegenheid van de Duitse automobielsector.

TAIL :
Auto ; Handel ; Concurrentie ; Economie ; Bedrijfsleven ; Bedrijfstakken

