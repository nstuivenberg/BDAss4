DOCUMENT : 85 of 94

PAPER : Algemeen Dagblad

DATE : February 4, 2002


BYLINE : VAN ONZE POLITIEKE REDACTIE

SECTION : Buitenland ; Pg. 11

LENGTH : 340 words

DATELINE : Den Haag

BODY :

HEADLINE : Borst houdt vast aan testen xtc-pillen

Minister Borst ( Volksgezondheid ) stuurt aan op een confrontatie met de Tweede Kamer over het testen van xtc-pillen. Een meerderheid in de Kamer is tegen de controles , maar de D66-bewindsvrouw wil er mee doorgaan.
«De volksgezondheid weegt voor mij zwaarder. Er zijn afgelopen jaar zes jonge mensen doodgegaan. Als we dat kunnen voorkomen , moet dat voorrang hebben» , aldus de minister gisteren in het tv-programma Buitenhof. Ze bespreekt de situatie binnenkort met het kabinet.
De Kamer nam vorige week met een meerderheid van enkele stemmen een CDA-motie aan tegen het testen van xtc. Het verbod heeft de steun van VVD , ChristenUnie en SGP. Die partijen hebben normaal de helft van de Kamerzetels. De motie redde het omdat voorstanders afwezig waren.
«Ik vind dat we als kabinet het recht hebben te kijken of we de motie uitvoeren of niet , » zegt Borst. Als ze voldoende steun van haar collega-ministers krijgt , wil de bewindsvrouw «doorvechten».
Borst benadrukt dat het bij het testen om een «wetenschappelijk experiment» gaat. «Ik wil weten of het testen van de kwaliteit van de pillen op locatie echt helpt. Natuurlijk moeten we ook de boodschap geven dat niet-gebruik het beste is» , zei Borst. Ze wijst er op dat Nederland niet alleen staat in Europa als de tests doorgaan. Ook Duitsland , Belgie , Zwitserland en Spanje houden de kwaliteit van de tabletten in de gaten. «We staan dus niet in de kijkerd. Zo van : Nederland doet weer iets geks» , aldus Borst.
CDA-Kamerlid Van de Camp vindt de opstelling van Borst «unfair». «Ik ga er vooralsnog gewoon van uit dat ze de motie uitvoert. Je kunt alle politieke besluiten wel overdoen. Dat is een slechte zaak» , reageert hij. Drugsexperts steunen Borst. Het Trimbos-instituut , dat pillen test , vindt het besluit van de Kamer een «gemiste kans». «Als we testen op locatie , weten we beter welke pillen er op de markt zijn. Zo kunnen gevaarlijke drugs worden onderschept» , zegt een woordvoerder.

TAIL :
Drugs ; Horeca ; Economie ; Bedrijfstakken ; Consumentenzaken ; Voeding

