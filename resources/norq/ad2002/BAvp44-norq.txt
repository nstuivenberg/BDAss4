DOCUMENT : 44 of 52

PAPER : Algemeen Dagblad

DATE : February 5, 2002


BYLINE : DOOR WIM MEIJ

SECTION : Voorpagina ; Pg. 1

LENGTH : 649 words

DATELINE : Rotterdam

BODY :

HEADLINE : Veel melkveehouders omzeilden superheffing

Nederlandse melkveehouders hebben ruim tien jaar lang de Europese superheffing op melk omzeild. Door mazen in de wet hebben de honderden boeren aanzienlijk meer melk kunnen produceren dan volgens hun wettelijke quotum is toegestaan.
Door het ontduiken van de superheffingregels is de Europese Unie ( EU ) miljoenen euro's aan heffingsboetes misgelopen. Bovendien is aanzienlijk meer melk geproduceerd dan volgens de superheffing was voorzien.
Om overdadige productie van melk en zuivelproducten aan banden te leggen , heeft de Europese Unie in 1984 de superheffing ingesteld. Elke melkveehouder in de EU mag sindsdien slechts een bepaalde hoeveelheid melk produceren , het melkquotum.
Norm voor dit quotum is dat alleen het vetpercentage in de geleverde en/of gebruikte melk meetelt voor het quotum. Door nu de melk onmiddellijk na het melken te centrifugeren en zo het vet grotendeels te verwijderen , hebben de melkveehouders nagenoeg onbeperkt kunnen produceren.
Vervolg op pagina 23
Gat snel dichtgetimmerd
Gat wordt snel dichtgetimmerd
Vervolg van pagina 1
Melkquota
Volgens het Productschap Zuivel moet over enkele maanden een eind komen aan het «oneigenlijk gebruik van de superheffingregeling». De Europese Unie heeft na inspecties in Nederland de ontsnappingsmogelijkheid van de Nederlandse melkveehouders ontdekt. Daarom heeft de EU onlangs een verordening uitgevaardigd waarmee de superheffing wordt dichtgetimmerd. Niet alleen het vet in de melk , maar ook het ontroomde vet telt dan mee voor het quotum. De nieuwe richtlijn wordt op 31 maart , als het nieuwe superheffingsjaar 2002/2003 begint , van kracht.
Het zuivelconcern Friesland Coberco is eveneens in de aanval gegaan tegen de centrifugetruc. Het zuivelconcern heeft gedreigd bij enkele leden die «sterk» ontromen , de melk niet meer op te halen. Coberco beroept zich daarbij op de Landbouwkwaliteitswet , waarin staat dat melk bestemd voor de fabriek geen bewerking mag ondergaan. Volgens Coberco is deze regel niet eerder van stal gehaald omdat aanvankelijk slechts enkele honderden boeren hun melk ontroomden. «Maar de laatste jaren is de werkwijze wel heel populair geworden» , aldus Friesland Coberco. «Het aantal boeren dat de melk ontroomt , neemt hand over hand toe. Daarom grijpen we nu in.»
Het zijn vooral de circa 650 zelfzuivelende boeren die van de centrifuge gebruik maken. Boeren bijvoorbeeld die louter melken voor hun eigengemaakte karnemelk ( 0,5 procent vet ) of voor de vetarme ( 20 +) Leidse kaas. Een kaasboer bijvoorbeeld die een quotum heeft voor 1 miljoen liter , kan als hij van zijn melk Leidse kaas maakt 2 miljoen liter melken. Overigens , het verwijderde vet kan worden gebruikt als onder meer varkensvoer. Veel melkveehouders verkopen het vet ( boter ) evenwel liever aan de «zwarte achterdeur».
Maar ook voor melkveehouders die deels of geheel hun melk aan de melkfabriek leveren , kan de constructie lucratief zijn. Dat is afhankelijk van het aantal koeien dat hij op stal heeft staan. De eiwitten blijven na centrifuge in de melk aanwezig en daarvoor krijgt hij door de melkfabriek betaald. Een kilo eiwit ( EURO 6,75 ) levert de boer ongeveer tweemaal zoveel op als een kilo vet ( EURO 3,50 ) . Naarmate de veehouder meer koeien melkt dan volgens het melkquotum mogelijk is , en dus meer eiwit produceert , kan een melkveehouder op jaarbasis duizenden euro's extra verdienen.
De Europese Unie heeft de constructie alleen maar geld gekost. Immers , indien een boer meer melk levert aan de melkfabriek dan volgens zijn quotum is toegestaan , dan moet hij volgens de superheffingsregels een boete betalen. Voor elke kilo vet waarmee het quotum is overschreden moet een melkveehouder ongeveer 30 eurocent afdragen aan de Europese Unie.

TAIL :
Veeteelt ; Belastingheffing ; Economie ; Nationale Economie ; Overheidsfinancien ; Bedrijfstakken ; Agrarische Sector ; Landbouw

