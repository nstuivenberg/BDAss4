DOCUMENT : 21 of 94

PAPER : Algemeen Dagblad

DATE : February 9, 2002


BYLINE : DOOR AD BERGSMA EN ANOUCK VROUWE

SECTION : Reporter / Buitenland ; Pg. R5

LENGTH : 1690 words

BODY :

HEADLINE : De wereld vergaat

De wetenschap heeft ons leven een stuk veiliger gemaakt. Maar de verruiming van ons blikveld zorgt ook voor onbehagen , omdat we rampen verder in de toekomst kunnen zien aankomen. De ondergang van de wereld is op de lange termijn onvermijdelijk.
Preken over hel en verdoemenis maken over het algemeen weinig indruk. En dat is jammer , want we lijken de angst niet te kunnen missen. De stofwolken na de aanslag op het World Trade Center waren nog niet opgetrokken of op het internet circuleerden al vervalste voorspellingen van Nostradamus , die altijd al had voorzien dat de wereld na een brand in de stad York zou vergaan. De doem werd gretig omarmd en verspreid. Op televisie repte men over de aanstaande derde wereldoorlog en aanvankelijk wilde niemand dit feestje laten bederven.
Het leek wel of we opgelucht waren dat we een waardige opvolger hadden voor de apocalyptische ruiters van de milieubeweging : overbevolking , vervuiling , klimaatverandering en uitsterven. Wie zijn leven slijt in hun schaduw went er op den duur te veel aan. En de kunstmatige doodsangst die we oproepen met een achtbaan of een bungeejump blijft een aftreksel.
Het punt is dat angst een prettige kant heeft. Wie de vrees kan beteugelen , kan dit gevoel gebruiken om de concentratie te vergroten en de beleving te intensiveren. Daardoor weet iedereen nog wat hij deed op de beruchte dinsdag elf september , maar wie kan nog zeggen wat hij de dinsdag daarvoor heeft gedaan ?
Genieten van de angst is het makkelijkst in het besef dat het gevaar niet erg reeel is. Dit recept trekt het publiek bij een goede thriller naar de bioscoop. Maar ook de wetenschap heeft nog enkele uitstekende griezelscenario's op de plank liggen. Als het leven een sleur is , zijn angst en doem hulpmiddelen om te beseffen hoe kostbaar het leven is.
Meteorieten regenen binnen
De aarde lijkt veilig door een lege ruimte rond de zon te suizen. Maar pak eens een verrekijker en kijk naar de pokdalige maan. Dit slagveld is het gevolg van inslaande meteoren.
Ook de aarde is niet echt veilig. Het is een drukte van belang in de ruimte en sommige brokstukken komen akelig dichtbij. Jaarlijks slaan zelfs duizenden ( piep ) kleine meteorieten op de aarde in. In 1990 doorboorde een steentje van twee centimeter het dak van een huis in Enschede.
Het zijn de grote jongens waar we echt bang voor moeten zijn. Een brokstuk van ongever tien meter heeft een vergelijkbare kracht als van een atoombom en treft de aarde eens in de 100 jaar , meestal in het water. Op 7 januari van dit jaar vloog een brokstuk van een paar 100 meter groot langs de plaats waar de aarde vier uur eerder was. Deze planetoide was nog altijd twee keer zover van de aarde verwijderd als de maan , maar voor astronomen is dat heel dichtbij. En we weten nu al dat de een kilometer grote ateroide 1999AN10 op 7 augustus 2027 waarschijnlijk op enkele tienduizenden kilometers langs zal scheren.
Hoe groot de impact van een inslag is , bleek volgens sommige theorieen 65 miljoen jaar geleden , toen een treffen met een miniplaneetje van een kilometer of tien een einde maakte aan het tijdperk van de dinosauriers. Niet de slag zelf werd deze dieren fataal , maar de atmosferische veranderingen.
De catastrofe kan zich herhalen. Nog niet alle planetoiden zijn in kaart gebracht. Statistisch gezien komt een inslag van een planetoide van tien kilometer misschien eens in de 100 miljoen jaar voor.
Grote en kleine ijstijden
Op de tentoonstelling «Winters van weleer» die in het Mauritshuis in Den Haag te zien is , blijkt dat Hollandse winters van karakter zijn veranderd. Sneeuw en ijs zijn nu veel zeldzamer dan in de 15de , 16de en 17de eeuw.
De onderzoeker Bas van Geel van de Universiteit van Amsterdam vertelt dat het verschil veroorzaakt wordt door kleine schommelingen in de activiteit van de zon. «Die kun je onder meer afleiden uit oude veenlagen. Metingen aan koolstofatomen zijn een maatstaf voor de zonneactiviteit en de plantensamenstelling geeft aan of er sprake is van een natte , koele of een droge , warme periode. Zo is het klimaat uit het verleden in kaart te brengen. In de late Middeleeuwen begon de Kleine IJstijd die bijvoorbeeld de Vikingen uit Groenland heeft verjaagd.»
Rond 1200 was sprake van een warmere periode die te vergelijken is met het zachte weer van tegenwoordig. Van Geel : «Toen kon er in Nederland wijn worden verbouwd. Een andere koude periode was rond 800 voor Christus. Hierdoor verdween de bewoning uit West-Friesland. Het land veranderde in een moeras , zodat de boeren zich niet langer konden handhaven.»
Inmiddels heeft de moderne techniek voldoende middelen gegeven om een Kleine IJstijd te doorstaan , maar dat geldt niet direct voor de grote schommelingen in het klimaat. Van Geel : «Die zijn niet afhankelijk van de zon , maar van de positie van de aarde. De baan van de aarde is niet stabiel. Afwisselend is zij meer rond of meer ovaal. Dit beinvloedt de hoeveelheid zonnewarmte die de aarde opvangt. Een tweede factor is de stand van de aardas. Het noordelijk halfrond kan daardoor meer of minder naar de zon gekeerd zijn.
Als deze factoren tegelijkertijd voorkomen , kan een grote ijstijd ontstaan , waarbij de ijskap van de Noordpool zich tot in onze contreien kan uitbreiden.» De voedselproductie zal voor ons land zeer problematisch worden. Tegen die tijd zal ongetwijfeld een stroom asielzoekers zijn heil zoeken in de tropen.
De grote ijstijd komt volgens Van Geel niet snel. «Warmere perioden duren gemiddeld 15.000 jaar. Inmiddels zijn er wel circa 11.000 jaar van een warmere periode verstreken. Over enkele duizenden jaren zal het daarom geleidelijk weer kouder kunnen worden. Maar het broeikaseffect zorgt er voor dat de komende ijstijd wordt uitgesteld.»
De zon gaat onder
De rode gloed van de ondergaande zon , stemt het gemoed zacht. We kunnen erop vertrouwen dat hij de volgende dag weer vrolijk opkomt. Toch zal er een dag komen waarop de straalkachel aan de hemel ons in de steek laat. Volgens de astronomische handboeken zal de zon over vijf miljard jaar in een laatste stuiptrekking opzwellen tot een reusachtige , rode vuurbal , waardoor planeten zullen verdampen.
De aardbewoners zullen het echter al eerder te warm krijgen. De stabiliteit van de zon is slechts schijn. De zon verstookt namelijk in hoog tempo waterstof in een kernfusiereactie. Per seconde wordt er 600 miljoen ton waterstof omgezet in helium. Massa verandert in energie volgens de beroemde wet van Einstein ( E=MC¬2 ) . De waterstof zal echter langzaam opraken , zodat de druk in de kern afneemt. De kern van de zon zal dan in eerste instantie kleiner worden en meer hitte afgeven.
Als de waterstof helemaal opraakt , zal de zon in de kern helium verbranden , wat een enorme hittegolf veroorzaakt. De buitenste schil , waar nog wel waterstof aanwezig is , dijt dan uit en verbrandt alles op zijn pad. In deze levensfase is de zon een rode reus geworden. De zon zal ongeveer zo groot worden dat ze de baan van Venus bereikt. De aarde blijft misschien bestaan , maar de temperatuur zal hier oplopen tot 1500 graden. Daarna is ook de helium verstookt en is het met de zon gedaan. De buitenste schillen verwaaien in het heelal , de kern krimpt weer ineen tot een zwak stralende witte dwerg. Op de nauwelijks verlichte aarde vriest het dan 217 graden.
De mens als plaag
Als er een les valt te trekken uit de fossielen uit lang vervlogen tijden , is het dat niets voor eeuwig is. Soorten komen en soorten gaan. De paleontoloog Albert van der Meulen van de Universiteit Utrecht kent de redenering , maar is niet overtuigd. «Er zijn mensen die zeggen dat de mens is uitgegroeid tot een plaag. Dit gebeurt op grond van vergelijkingen met een dierenrijk. Op aarde leven veel meer muizen dan olifanten en van een dier van onze grootte zou je nooit zes miljard op aarde verwachten. De verklaring is niet dat wij zijn uitgegroeid tot een plaag. De oorzaak is dat mensen methoden hebben gevonden om de afhankelijkheden van de natuur te overwinnen.»
De wetten van de evolutie kunnen ook niet zonder meer doorgetrokken worden naar de mens. Van der Meulen : «Wij zijn een succesvolle soort , omdat wij onszelf niet aanpassen , maar de omgeving. Dus als we als mensen een goede toekomst willen , zullen we daar zelf voor moeten zorgen. De mens is ingesteld op het leren van nieuwe dingen en als we daar gebruik van maken , kunnen we nog heel lang voortbestaan.»
De onbeschermde aarde
De lava die de aarde uitbraakt via vulkanen , heeft een levensreddende functie. Zij zorgt er namelijk voor dat het binnenste van de aarde vloeibaar blijft en daardoor als een reusachtige dynamo kan blijven functioneren. De aarddynamo roept een sterk magnetisch veld op dat schadelijke straling van de zon afweert. Het wegvallen van dit veld is onvergelijkbaar veel schadelijker dan een gat in de ozonlaag. We zouden binnen een minuut het leven laten.
De in Utrecht werkzame , Duitse natuurkundige Bertram Schott legt uit dat een ruimteschip voor een bemande missie naar Mars zal moeten beschikken over een zeer sterke afwerende laag. «De huidige ruimtereizigers hebben dit niet nodig gehad , omdat zij binnen het beschermende veld van de aarde zijn gebleven.»
De bescherming zal niet eeuwig duren. De warme kern van de aarde heeft twee bronnen. Er is nog hitte over van het moment dat de aarde 4,5 miljard jaar geleden samensmolt. Daarnaast vindt binnen in de aarde een kernreactie plaats. Maar ook hier zal de brandstof opraken , zodat de kern zal stollen en het beschermende veld rond de aarde zal wegvallen. Schott : «De gloeiend hete kern van de aarde is in de laatste vier miljard jaar misschien 100 tot 200 graden afgekoeld. Er is nog 1000 tot 2000 graden afkoeling nodig voordat er problemen ontstaan. Het magnetische veld zal dus pas wegvallen , als de zon er al mee is opgehouden.»
Niets is zo verwoestend als de inslag van een grote meteoriet , waarbij de aarde verandert in een hel. De dreiging is reeel. In 2027 komt een ruimterotsblok van een kilometer doorsnee angstig dichtbij.

TAIL :
Klimatologie ; Natuurkunde ; Wetenschap en Techniek ; Exacte Wetenschappen

