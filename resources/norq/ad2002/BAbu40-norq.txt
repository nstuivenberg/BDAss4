DOCUMENT : 40 of 94

PAPER : Algemeen Dagblad

DATE : February 7, 2002


SOURCE : AP

BYLINE : REUTERS , AP

SECTION : Buitenland ; Pg. 6

LENGTH : 501 words

DATELINE : Brussel

BODY :

HEADLINE : Zimbabwe blijft nog onbestraft ; EU ziet voorlopig af van sancties ondanks het politieke geweld

Terwijl het politieke geweld in Zimbabwe een hoogtepunt heeft bereikt , ziet de EU voorlopig af van sancties tegen de Zimbabwaanse president Mugabe. Zimbabwe liet gisteren voor het eerst Europese waarnemers toe voor de verkiezingen. Buitenlandse journalisten hebben echter nog altijd geen toestemming om bij de stembusgang aanwezig te zijn.
De EU had gedreigd de buitenlandse tegoeden van president Mugabe te bevriezen en hem de toegang tot EU-landen te ontzeggen , wanneer hij geen waarnemers voor de verkiezingen wilde toelaten. Op 9 en 10 maart gaat Zimbabwe naar de stembus om een president te kiezen.
Voor het eerst in de 22 jaar dat Mugabe aan de macht is , ziet het er voor de zittende president zeer slecht uit. Als gevolg daarvan oefent zijn partij Zanu-PF grote druk uit op de oppositie , de Beweging voor Democratische Verandering ( MDC ) . Een pas aangenomen mediawet maakt de binnenlandse pers zo goed als monddood. Buitenlandse journalisten die de verkiezingen willen verslaan , moeten volgens diezelfde wet eerst door een regeringscommissie worden gescreend , alvorens zij selectief worden uitgenodigd.
«Wij weten dat Mugabe een slecht mens is , die een handje wil lichten met de verkiezingen» , zegt een Britse diplomaat. «We volgen de situatie zorgvuldig , met behulp van het oordeel van de Zimbabwaanse oppositie.» De EU stuurt 150 waarnemers naar het Afrikaanse land. Mugabe blijft Britse en Nederlandse afgevaardigden overigens weigeren , omdat deze «niet objectief» zouden zijn.
De Europese ministers van Buitenlandse Zaken dreigen nog altijd met gerichte sancties - waaronder een exportverbod op wapens naar Zimbabwe - als de mensenrechtensituatie blijft verslechteren , Zimbabwe de journalistieke verslaggeving blijft hinderen , het geweld tegen de oppositie voortduurt of wanneer na de verkiezingen blijkt dat met de stemmen is gesjoemeld.
Het aantal politieke moorden in Zimbabwe heeft in januari een voorlopig hoogtepunt bereikt. Zestien mensen verloren het leven. Onder hen waren tien aanhangers van de oppositiepartij , en drie van de regeringspartij Zanu-PF.
De onafhankelijke organisatie Human Rights Forum spreekt van het grootste aantal doden als gevolg van politiek geweld sinds de eerste politieke moord in maart 2000.
Het Forum registreerde verder 142 gevallen van marteling , 35 ontvoeringen , en 18 verdwijningen in de maand januari. Ook hier was het verband met de politiek aangetoond. De cijfers weerspreken claims van de regering , dat het geweld is afgenomen. «Het neemt juist met een alarmerende snelheid toe» , aldus een woordvoerder van het Human Rights Forum
Volgens andere organisaties voor mensenrechten stierven twee jaar geleden 36 mensen door politiek geweld , vorig jaar waren dat er al 89. Het baart de organisaties zorg dat in veel gevallen sprake is van «geregisseerd geweld».

TAIL :
Binnenlandse politiek ; Binnenlandse politieke onrust ; Handelsboycot ; Buitenlandse betrekkingen ; Politiek en Staat ; Economie ; Internationale Economie

