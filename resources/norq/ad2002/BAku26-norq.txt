DOCUMENT : 26 of 59

PAPER : Algemeen Dagblad

DATE : February 6, 2002


BYLINE : DOOR KARIN KUIJPERS

SECTION : Cultuur & Media ; Pg. 13

LENGTH : 793 words

DATELINE : Rotterdam

BODY :

HEADLINE : Kierewiet van de spanning ; Cees Helder jaagt op derde ster met kabeljauw en bloemkool

Ze worden er allebei gek van. Nog een nacht slapen en dan is bekend welke kok voor het eerst in de Nederlandse geschiedenis drie Michelinsterren krijgt. Portret van de twee kandidaten : Jonnie Boer van De Librije in Zwolle en Cees Helder van Parkheuvel in Rotterdam.
Veertien dagen geleden is de foto van de directeur van Michelin in Parijs , Derek Brown , van de keukenmuur gehaald in Parkheuvel. Helder : «Ik was de grijns van die man zat.»
Dat zit namelijk zo. Die meneer Brown heeft bij Parkheuvel gegeten en Cees Helder herkende hem niet. «Daar baal ik nog steeds van. Er zijn hier de laatste tijd , ook door de tentoonstelling van Jeroen Bosch , veel Fransen geweest. Nou , die hebben hier echt allemaal werelds gegeten , kan ik je vertellen. Iedere gast kon weleens van Michelin zijn. Onbewust ben je daar toch mee bezig.» De foto van Brown , ooit gepubliceerd in de Alliance , heeft na zijn bezoek lange tijd in de keuken gehangen. Maar de spanning van de derde ster en alle aandacht van media en klanten over het onderwerp hebben Helder doen besluiten die foto te verwijderen. «Ik werd er kierewiet van.»
Zijn restaurant zit op een van de mooiste plekken van Rotterdam , de stad die nu zelfs in internationale tijdschriften pagina's lang de aandacht krijgt. Een witte strakke uitspanning met een warme , zakelijke sfeer op een heuvel in een park met uitzicht op de Maas en Hotel New York. Mooier kan niet , helemaal niet als je aan tafel zeven zit. En net zo nuchter als Rotterdam is Cees Helder. Je komt in zijn zaak niet om gezien te worden. Helder : «Je komt bij ons om lekker te eten.»
In de keuken , 's zomers met 40 graden de heetste plek van Nederland omdat er een plat asfaltdak op zit , zijn sous-chef Mario en Jeroen bezig de koppen te doorklieven van een bak net gekookte kreeften. Cees zit boven in gesprek met een wijnimporteur. Helder : «Heb je nog wat in Italie ? Ik wil alleen de absolute top.» De wijnimporteur : «Cees , jongen , dan heb ik een dijk van een wijn voor je.» Helder : «Heb je die bij je ? Hebbie niks bij je ? Nou , dat is wat.» Droge humor.
Helder is een selfmade man. Zijn vader was boer en kon nooit weg vanwege de koeien. Cees dacht «dat nooit» , maar zit nu al 30 jaar in een vak waar hij dag en nacht mee bezig is. Sinds 1986 heeft hij zijn eigen restaurant Parkheuvel. Hij kan makkelijk loslaten - «ik ben altijd op vakantie gegaan» - maar beseft wel dat hij het is die de kar moet trekken.
Goed kunnen proeven is de basis. «Dat zit voor een deel in je genen en voor een deel kun je dat leren. Mijn vrouw kan veel beter analyseren en die rookt nota bene ook nog een sigaretje.» Het is een bescheiden stel , Rosalie aan de voorkant , Cees achter de kachel. Hij hoeft niet op televisie. «Nee zeg , ik heb dat verbale niet , daar ben ik te introvert voor.» Hij is liever op zoek naar het perfectioneren van een gerecht. Neem nou zijn kabeljauw. «Heb ik een jaar over gedaan voordat dit gerecht af was. Eerst lag er bloemkool naast de kabeljauw , toen hebben we de kool in een stekertje gedaan en nu blancheren we hem eerst in de roomboter waardoor hij meer smaak krijgt. Met de aardappel met pesto erbij en de kabeljauw gebakken in bruine boter is het gerecht compleet. Drie , vier smaken op een bord zijn genoeg. Hoe meer spullen je erbij gaat doen , hoe meer je smaak verbastert.»
Helder is in zijn diepste wezen een perfectionist. «Als er op een avond een gerecht niet is zoals ik het wil hebben , voel ik al gene om de zaak in te gaan.» En ook niet van nature een creatieveling. «Ik ga wel door , maar het komt niet allemaal vanzelf. Ik heb impulsen nodig vanuit mijn omgeving.»
Het enige waar hij spijt van heeft , is dat hij niet een paar jaar in een buitenlandse keuken heeft gewerkt. «Door prive-omstandigheden kon dat indertijd niet , maar dat zou ik nu iedereen aanraden. Voelen wat andere keukens in hun bloed hebben.» Zijn sous-chef Mario , die dit jaar tien procent van de aandelen krijgt - Helder : «Ik moet toch ook aan de toekomst van de zaak denken» - over zijn patron : «De baas zet de zaak op scherp. Hij kan zijn stem iets hoger laten klinken en dan opmerken dat de croutons niet allemaal van gelijke afmeting zijn. En hij deinst niet terug voor moeilijke dingen. Hij geeft heel veel van zichzelf. Niet als een generaal in het leger , want daar is hij veel te aardig voor.»
En wat nou als die derde ster niet valt bij Helder ? De patron : «Dan baal ik een dag ontzettend , vooral voor mijn personeel , en daarna ga ik ze weer oppoken. Want wat goed is , komt vanzelf bovendrijven.»
Cees Helder : «Als er op een avond een gerecht niet is zoals ik het wil hebben , voel ik al gene om de zaak in te gaan.» Foto TON POORTVLIET

TAIL :
Gastronomie ; Onderscheidingen ; Algemeen ; Recreatie en Vrijetijdsbesteding

