DOCUMENT : 15 of 254

PAPER : Algemeen Dagblad

DATE : February 9, 2002


BYLINE : DOOR NATASCHA KAYSER

SECTION : Sport ; Pg. 35

LENGTH : 695 words

DATELINE : Rotterdam

BODY :

HEADLINE : Mamma Ni niet klein te krijgen

Nederland is Ni Xia Lian gunstig gezind. De tafeltennisster haalde hier al grote successen. Ze won de Top 12 en de EK in Eindhoven en het Olympisch kwalificatietoernooi voor dubbels in Rotterdam. Het is niet vreemd dus , dat Ni zich op haar gemak voelt , aan het begin van het Top 12-toernooi in Rotterdam.
Als voormalig wereldkampioene had de Chinese , sinds jaren genaturaliseerd tot Luxemburgse , weinig moeite de top in Europa te halen. Voor Chinese begrippen was Ni al te oud , maar hier bewees ze dat leeftijd steeds minder belangrijk is in tafeltennis. Ze speelde een ook voortrekkersrol in het vrouwentafeltennis. Ni was een van de eerste Chinezen die naar Europa kwam en een van de eerste speelsters die na de geboorte van haar kind gewoon doorging met tafeltennis op hoog niveau. Haar zoontje ging overal mee naar toe en zat onder de tafel te spelen , terwijl mamma Ni aan het trainen was. Toen Ni in 1996 voor het eerst de Top 12 won - het was de eerste keer dat ze mee mocht doen - was ze de oudste winnares in de geschiedenis. Nu ze 37 is , en het aantal Top 12-titels op drie staat , is ze nog steeds favoriet.
«Ik heb geen reden om te stoppen» , lacht ze. «Ik kan de kwaliteit hoog houden en blijf mezelf verbeteren. Nu speelt m'n leeftijd wel een rol. Het lijf luistert soms minder goed , maar ik heb zoveel ervaring opgebouwd , dat dat meer dan voldoende compenseert. Een paar jaar geleden was ik niet zo goed als nu. Ik heb nu rust , kan situaties overzien. Daardoor speel ik vrijer en ben ik constanter.»
Dat geldt voor meer vrouwen. Het is opvallend hoe schaars het talent is. In de Top 12 staan nog steeds dezelfde vrouwen als een paar jaar geleden en de gemiddelde leeftijd ligt inmiddels boven de 30. «Vroeger waren het echt jonge meiden die aan de top kwamen , maar ik denk dat tafeltennis daarvoor te intensief is geworden. Het is een moeilijk spel en je moet er veel voor over hebben om de top te bereiken. Dat is niet zo gemakkelijk meer als je jong bent. Je moet leren nadenken en rust vinden.»
Ni heeft in de loop der jaren geleerd hoe ze het beste met zichzelf en de spanning rond een wedstrijd om kan gaan. In haar geval betekent dat doorgaan tot ze er bij neervalt. Nooit opgeven. «Maar dat heb ik moeten leren. Ik heb moeten leren om ook als het hopeloos lijkt toch door te gaan. 99 Procent is niet goed genoeg. Ik ben niet snel tevreden. Of ik het mezelf daarmee moeilijk maak ? Misschien. Een gemakkelijk leven heb ik niet. Ik reis voor de club , voor het nationale team en als individuele speelster de halve wereld rond , en daarnaast heb ik een zoon van tien jaar. Veel simpele dingen kosten mij nog veel tijd doordat er nog altijd dat cultuurverschil is. Ik spreek geen Nederlands en maar een beetje Duits ; ik moet dus bijna altijd met handen en voeten iets gedaan zien te krijgen. Had een dag maar meer dan 24 uur. Ik ben altijd moe.» Toch is daarvan weinig meer te merken als Ni achter de tafel staat. Ook nu weer : ze is expres een dag eerder naar Rotterdam gekomen ( donderdag ) om haar draai te kunnen vinden. De extra nacht en tweemaal twee uur intensieve training zijn voldoende om de kleine Chinese haarscherp te krijgen.
Nu was haar voorbereiding op deze Top 12 nagenoeg perfect. Met haar Nederlandse club Henk ten Hoor/ De Treffers uit Klazienaveen speelde ze vorige week in en tegen het Duitse Langweid de eerste finalewedstrijd om de Europa Cup I. Ni speelde twee fantastische partijen. «Over de wedstrijd tegen Csilla Batorfi was ik zeer te spreken. Dat geeft veel zelfvertrouwen.» Van Batorfi verloor Ni vorig jaar in de finale van de Top 12. «Een teamwedstrijd is altijd veel zwaarder dan een individueel toernooi» , zegt Ni. «De druk is vele malen hoger. Anderen mogen in zo'n clubmatch nog eens een steek laten vallen , maar ik moet winnen. Dat is ook druk die ik mezelf opleg. Natuurlijk is de druk ook groot bij toernooien als de Top 12. Ik heb drie keer gewonnen , er wordt wat van me verwacht. Ik heb zeker weer kansen om te winnen , maar het wordt niet gemakkelijk. Maar als ik verlies , weet ik waardoor het komt. Ik kan dat scherp analyseren. Dat heb ik geleerd.»

TAIL :
Ni Xia Lian
Tafeltennis ; Sport

