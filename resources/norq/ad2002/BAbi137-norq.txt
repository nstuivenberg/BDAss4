DOCUMENT : 137 of 158

PAPER : Algemeen Dagblad

DATE : February 4, 2002


BYLINE : DOOR BERT HUISJES

SECTION : Binnenland ; Pg. 7

LENGTH : 874 words

DATELINE : Amsterdam

BODY :

HEADLINE : Zwijmelen in de mooiste skybox

Eigenlijk zijn ze allemaal koningin of prinses. De kroontjes en diademen hebben ze zorgvuldig in de haren gestoken. Een oranje stola is met flair om de nek gedrapeerd. Het is alsof een dirigent hun aanwijzingen geeft - de meiden slaan dan eendrachtig hun handen voor de mond en zeggen in koor : «Oooh , romantisch» of : «Nee ! Wat erg ! »
Wie weet het beter dan zij ? En wie zit er beter ? Het zijn niet de leden van de exclusieve Industriele Club , waar de captains of industry zich vergapen aan de pracht en praal op de dam. Het zijn evenmin de relaties van die ene grote bank , op een steenworp van Het Paleis , ondertussen verwend met een fijn glaasje. Nee , een groep jonge meiden van uitzendbureau Unique mag zich beroemen op de Allerbeste Plek , de allermooiste skybox die uitziet op het huwelijk van Willem-Alexander en Maxima.
Uit heel Noord-Holland zijn ze 's ochtends vroeg afgereisd naar de vestiging op de Dam. Met kronen , oranje T-shirts , glitters en sterren op de wangen , en met massa's ballonnen zitten ze met hun neus vooraan. «Ssst» , klinkt het af en toe als het te rumoerig wordt , want op de verdieping boven hen zit Maartje van Weegen in een geimproviseerde studio. Dan praten ze weer even wat zachter. Het kan de pret niet drukken. Ze wenden zich van het tv-scherm naar het wijd open raam dat uitziet op het Paleis , en omgekeerd. Een zegt : «Ik heb al 40 foto's. En het is nog niet begonnen.»
Een rijke prins laat zijn keus vallen op een burgermeisje , dat straks de koningin van een land wordt. Een meisje , eigenlijk net als zij - welke meid droomt bij die gedachte niet weg ? Marjolein verzucht : «De kans is klein , maar het kan. Je kunt op een dag zomaar tegen iemand aanlopen , en als dat een prins blijkt te zijn , wauw , dan zeg je geen nee. Zo'n huwelijk als dit is toch he-le-maal romantisch ? »
Zwijmelen , dat doen ze. Pakjes sigaretten binnen handbereik , blauwe wolken kringelen omhoog. Terwijl de gasten over de Dam naar de Beurs van Berlage en later naar de kerk worden gereden , keuren de dertig meiden hen. «Die broer van Maxima , Martin , dat vind ik echt een stuk. Die ondeugende blik en dat sikje , sexy» , zegt Marie-Jose. Sexy ? Helemaal niet , zeggen de anderen. «Martin Zorreguieta kan wel» , beslist er een. «Maar dan wel : sikje eraf.» «Nee , dat sikje wordt mode ! »
Het feest zit vol grote momenten. Unaniem slaken ze een diepe zucht , als Maxima in De Jurk verschijnt : «Oh , wat mooi.» «Echt stijl ! » «Heel simpel , geen poespas , maar gelijk ook sjiek» , keuren de dames. «Wat een sleep ! » , zegt een ander. Zorgelijk : «Die past nooit in de auto ! O , wat zou ik zenuwachtig zijn. Als ze maar niet valt.»
Het burgerlijk huwelijk volgen ze op de monitor die Maartje beneden heeft laten neerzetten. Maxima ziet er «heel ontspannen» uit , vinden de meiden van het uitzendbureau. De prins is dat beduidend minder. «Maar wat kijken ze verliefd naar elkaar» , zeggen ze. Toch zal het wennen worden voor Maxima. «Die Argentijnse mannen zijn natuurlijk vol passie en hartstocht , een laaiend vuur» , denken ze. «Alex is daarentegen een nuchtere man. Sterk en groot , een man bij wie je je heel veilig kunt voelen. Maar ik denk dat hij het toch vooral van zijn humor zal moeten hebben...»
Zoenen ! Zoenen ! Wat is er toch aan de hand ? Eerst geen kus bij het burgerlijk huwelijk. En nu , in de kerk , laat de kroonprins weer verstek gaan. «Toe dan , man , ze wacht erop» , klinkt het. «Nou , ze wreef wel over zijn hand ! » vergoelijkt er een. Een ander : «Ho , nee , wacht even... Nee toch... ! Ze huilt ! » De handen worden voor de monden geslagen. Een van de meiden zegt : «Wat romantisch. Ik wil ook trouwen in de kerk... Wat een sprookje. Gaaf ! » Dan is er de ring. «Toe dan , joh. Gebruik je beide handen ! » , moedigt de groep de kroonprins aan als de trouwring niet om de vinger van zijn nieuwbakken vrouw wil glijden. «Ja hoor , daar gaat-ie. He he ! » , zeggen de meiden , en hij kan ermee door. «Ja. Mooie ring. Ik had verwacht dat ze er een zou krijgen met een knots van een diamant. Maar dit is chiquer.»
Is het dan echt in alle opzichten een sprookjeshuwelijk ? Nee , vinden de meiden. «Eerst willen we de kus ! » , klinkt het verontwaardigd. «Waarom is hij nou zo kil ? Ze vraagt er toch om ? » Dan besluiten ze dat de zoen om «politieke redenen» vermoedelijk wordt bewaard voor het bordes , op enkele meters van het grote raam waarachter zij toezien. Mooi , want goed in zicht. Maar de ongerustheid is niet weg. Als het maar wel een echte smakkerd wordt , zeggen ze. «Niet zo'n goudviskus , kouwe lippen , blubblub , en dat was het , huppakee , weg ermee...»
Eindelijk gaan de deuren open en verschijnt het echtpaar. De meiden joelen uitzinnig , terwijl een wolk van goudsnippers op De Dam neerdaalt. Het wachten wordt beloond. In een innige omhelzing volgen vijf warme kussen. De meiden van het uitzendbureau juichen en dansen. «Wat prachtig. Vol op de mond.» Met een diepe zucht , zegt er een : «Dit is de droom van iedere vrouw.» Heftig knikken de anderen. Een van hen , beduusd : «De batterij van mijn camera was leeg. Ik heb dat gemist.»
Oranjefans op het Damrak roepen met vlagsignalen om De Kus. Hun wens gaat buiten hun gezichtsveld in vervulling.

TAIL :
FOTO PIM RAS
Koningshuizen ; Recht ; Politiek en Staat ; Staatsrecht ; Staatsvormen

