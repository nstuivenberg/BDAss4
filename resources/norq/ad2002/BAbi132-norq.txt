DOCUMENT : 132 of 158

PAPER : Algemeen Dagblad

DATE : February 4, 2002


BYLINE : DOOR PIETER KLEIN

SECTION : Binnenland ; Pg. 6

LENGTH : 263 words

DATELINE : Londen

BODY :

HEADLINE : Een «Dutch Diana» ; Groot-Brittanie

Het Hollandse sprookje roept bij Britten herinneringen op. Charme , sex-appeal en een gepassioneerde verliefdheid : Maxima is als die Engelse people's princess , Diana. De eilandbewoners zijn niet vergeten hoe hun koninklijke droom in scherven viel.
«Laten we hopen dat het niet allemaal in tranen eindigt» , noteert de Mail on Sunday , die met andere kranten welwillend verslag doet van de «oranjebloesem» in Amsterdam , «sekshoofdstad van Europa».
In de aanloop naar Het Huwelijk tonen Britse media weinig belangstelling voor de grote dag van de Hollandse monarchie. Zaterdag beginnen ze toch warm te lopen. «Koninklijke bruid wint harten na moeizame start» , kopt The Guardian. The Times analyseert de verhouding tussen Maxima en haar schoonmoeder ( «Bea Constrictor» ) , maar problemen a la Huize Windsor worden niet verwacht : «Dit belooft een happy ending te worden zoals in alle feeerieke sprookjes en slechte soap opera's.»
De verslaggever van de BBC neemt een oprechte feeststemming waar in het oranje Amsterdam. The News of the World noemt het feest over the top. Over de jurk : «Het leek wel een tapijt.»
Op de Nederlandse ambassade in Londen valt zaterdag geen wanklank : bier , oranjegebak , haring natuurlijk , vlaggen en oranje ballonnen. Voor de expats die al jaren weg zijn valt het trouwens niet mee - hoe zien al die Hollandse prinsen eruit ? Een oudere vrouw wijst naar Bernhard op het tv-scherm. «Wie is die man met die baard ? »

TAIL :
Televisie ; Kranten ; Koningshuizen ; Recht ; Politiek en Staat ; Staatsrecht ; Staatsvormen ; Media ; Pers ; Omroep

