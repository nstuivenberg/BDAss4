DOCUMENT : 223 of 254

PAPER : Algemeen Dagblad

DATE : February 4, 2002


SECTION : Sport ; Pg. 18

LENGTH : 245 words

DATELINE : Kayes

BODY :

HEADLINE : Mali danst van geluk

Mali heeft zich gisteren als eerste geplaatst voor de halve finales van de strijd om de Afrika Cup. Het gastland versloeg Zuid-Afrika met 2-0.
Het publiek in het kleine , totaal uitverkochte stadion in Kayes ( 15.000 plaatsen ) begaf zich na het laatste fluitsignaal massaal op het veld. Dansend , schreeuwend en zingend , gaven ze uiting aan hun gevoelens van uitzinnig geluk. Onder militaire begeleiding zochten de spelers een veilig heenkomen.
De ontlading was mede zo groot omdat de zege pas op de valreep werd veiliggesteld. Dramane Coulibaly zorgde in de 89ste minuut voor de bevrijdende 2-0. Begin tweede helft had Bassala Toure Heerenveen-doelman Hans Vonk van Zuid-Afrika voor de eerste maal gepasseerd.
Tegenstander van Mali in de halve finale is de winnaar van het duel Kameroen - Egypte. Die wedstrijd wordt vandaag gespeeld , net als Senegal tegen DR Congo. Uit dat treffen komt de opponent van Nigeria , dat gisteren in Bamako met 1-0 won van Ghana. Garba Lawal van Roda JC was de matchwinaar met een doelpunt in de 80ste minuut. Van zeer grote afstand , bijna 30 meter , schoot hij raak. Daarmee kwam Lawal in het bezit van de officieuze titel «maker van het mooiste doelpunt van het toernooi». Nigeria trad aan met een basisformatie van spelers die stuk voor stuk voor een buitenlandse club spelen. Ze droegen allemaal een rouwband om de arm als eerbetoon aan de meer dan 1000 slachtoffers die omkwamen bij de ramp in Lagos.

TAIL :
Voetbal ; Sport

