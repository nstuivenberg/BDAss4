DOCUMENT : 130 of 158

PAPER : Algemeen Dagblad

DATE : February 4, 2002


BYLINE : DOOR BOB VAN 'T KLOOSTER

SECTION : Binnenland ; Pg. 6

LENGTH : 602 words

DATELINE : Amsterdam

BODY :

HEADLINE : «Kan ik dat oranje hier ook eten ? »

Op de ruim 80.000 mensen die langs de route stonden na , bekeek en besprak Nederland Het Huwelijk lekker thuis voor de buis. Zo ook in het Amsterdamse verzorgingshuis d'Oude Raai.
«Wat leuk , een trekharmonica.»
«Ze spelen een tango.»
«Die hadden wij ook bij ons in het cafe , een trekharmonica.»
«Oh jee , kijk nou , ze laat een traan.»
«Treurig , die muziek uit zo'n trekharmonica , dat weet ik nog wel.»
«En nog een traan ! Wat gaat er niet allemaal in dat achterhoofd om ? »
De dames Winter en Danyeje ( beiden 90 ) zitten aan een van de achterste tafeltjes in het goedgevulde restaurant van d'Oude Raai. Er is een groot videoscherm neergezet «Nog nooit bekeek ik een huwelijksfestijn op zo'n groot beeld» , zegt mevrouw Winter tevreden.
Het halve huis is aangeschoven voor koffie met mierzoet oranjegebak dat de hoofdstedelijke banketbakkersschool voor alle ouderen van Amsterdam heeft gemaakt ( 12.000 stuks ) . «Kan ik dat oranje hier ook eten ? » , vraagt mevrouw Danyeje. Met haar vorkje tast ze het gebakje af. «Ja hoor , het hele gebakje kunt u eten» , zegt mevrouw Winter. «Maar pas op voor je tanden , het is erg zoet.»
Mevrouw Winter draagt een oranje mantelpak en indrukwekkende gouden ringen om deftig gerimpelde vingers , die ze opsteekt als ze iets belangrijks zegt. Bijvoorbeeld : «Ik heb een zeer speciale band met de Oranjes , zeer speciaal.» Het hoe en waarom kan ze niet «zo , in het openbaar» vertellen. «Dan moet u straks maar meekomen naar mijn kamer.» Ze mompelt iets over «Juliana en ik» maar zegt dan : «Nee ik zeg het niet , anders worden ze hier jaloers.»
Als lid van de bewonerscommissie heeft ze mevrouw Danyeje «opgevangen» toen die afgelopen december in d'Oude Raai kwam wonen. Mevrouw Danyeje is iets minder deftig. Ze runde vroeger een kroeg in de Jordaan. Ze heeft «de hele toestand» rond het huwelijk via de radio gevolgd en is overal van op de hoogte. 'U kunt mij overhoren , als u wilt.« Op verzoek omschrijft ze zich als »een echte SDAP'er , dus dan weet je het wel«.
Het tweetal zit instemmend naar het scherm te kijken en samen van het gebak te genieten. Als dominee Ter Linden het woord neemt legt mevrouw Winter haar vorkje neer. »Ik eet niet tijdens het gesprokene« , zegt ze en kijkt streng naar haar huisgenoot. Die eet rustig door. »Ik heb haar wel gehoord , hoor« , zegt ze giechelend en met volle mond , »maar ze betuttelt mij iets te graag. Let ik dus niet op.« De dames praten vooral veel over de hoedjes. Opmerkelijkste onclusie : Oudere dames dragen gedurfdere hoedjes dan jongere.
»Heeft u nog hoedjes ? « , vraagt mevrouw Winter. »Ik heb ze weggedaan toen ik hier naar toe moest verhuizen. Wanneer droeg ik ze nog ? «
»Dat is het , wanneer dragen wij nog een hoedje ? «
»Hadden we ook maar zo'n hoge bekleder moeten trouwen« , stelt mevrouw Danyeje. »Wat zijn er veel he ? Welke is eigenlijk de hoogste ? «
»Die twee zwarten , denk ik. Mandela en die van de Verenigde Naties.«
Na afloop bespreken de dames nog even het hoogtepunt van het huwelijk : de tranen van Maxima.
»Een traan links , een traan rechts en dan , hups , weer lachen« , zegt mevrouw Danyeje. »En alle make-up zat er nog , werkelijk knap.«
»Ik denk dat die tango iets met haar vader van doen had« , zegt mevrouw Winter. »Dat Argentijnse verloochent zich niet , he. Neemt u van mij aan , die tranen gaan we vaker zien.«
Overal in Amsterdam waar een beeldscherm hing , verzamelden zich nieuwsgierigen om niets van de ceremonie te missen.

TAIL :
FOTO ARIE KIEVIT
Koningshuizen ; Ouderenzorg ; Gezondheid ; Gezondheidszorg ; Recht ; Politiek en Staat ; Staatsrecht ; Staatsvormen

