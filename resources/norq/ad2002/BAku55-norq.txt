DOCUMENT : 55 of 59

PAPER : Algemeen Dagblad

DATE : February 4, 2002


BYLINE : DOOR ROOS TESSELAAR

SECTION : Cultuur & Media ; Pg. 25

LENGTH : 1043 words

DATELINE : Amsterdam

BODY :

HEADLINE : Liefde , lust en wraak ; «Er is ellende , maar waar het kan , willen mensen genieten»

De jonge garde van Toneelgroep Amsterdam speelde gisteren de premiere van Con Amore , waarin lust , macht , wraak en verdriet welig tieren. Regisseur Ivo van Hove ziet echte liefde in het stuk , acteurs Roeland Fernhout en Ricky Koole niet. Een gesprek met twee «bedrogenen».
Je zou maar wonen in een huis dat barst van de lusten , overloopt van geilheid en kraakt onder de zucht naar macht. Een woonunit zoals in Con Amore , het nieuwe toneelstuk van Toneelgroep Amsterdam , waarin iedereen op zoek is naar liefde - wat dat ook moge zijn. Voor winnaars een paradijs , voor losers een hel. Otto ( Roeland Fernhout ) en Octavia ( Ricky Koole ) zijn van die verliezers , gedumpt voor een smakelijkere vleespartij. Terwijl hun geliefden van elkaar genieten , treuren zij. Maar niet te lang , want daar is het leven veel te lekker voor !
Monteverdi leverde met zijn opera L'incoronazione di Poppea uit 1642 de ingredienten voor Con Amore. Ivo van Hove , directeur van Toneelgroep Amsterdam ( TA ) , gaf schrijver Jef Aerts de opdracht het libretto tot een hedendaags stuk te bewerken. Hoewel Monteverdi nog nooit van cola light , internet , smart-cars en house had gehoord , is zijn omschrijving van de mens helemaal up-to-date. Zo hitsig en machtsbelust als de bewoners van de 17de eeuw waren , zijn ze vandaag nog steeds.
Het verhaal in vier zinnen : Keizer Nero , getrouwd met Octavia , is tot over zijn oren verliefd op de courtisane Poppea. Zij is ook gek op hem , en op zijn macht , maar heeft een relatie met Otto. Toch volgen Nero en Poppea hun hart , lees : kruis. Ze kiezen voor elkaar en halen daarmee de wraak in huis.
«De ultieme bedrogen echtgenote wordt ingeruild voor een jonge blom» , omschrijft Roeland Fernhout ( 29 ) de rol van zijn buurvrouw aan tafel , Ricky Koole ( 29 ) . «Ja , maar het is ook een erekwestie. Ik zie mezelf toch ook als het hoofd van een stad , waar ik verantwoordelijk voor ben. Een taak die ik heel serieus neem. Ik word afgezet. Uitgebonjourd» , voegt zij eraan toe. «Clinton ruilt Hillary in , dat is het eigenlijk ! » , concludeert Fernhout.
«We zijn alletwee een beetje de sneu-erds van het stuk» , lacht Koole , die voor het eerst bij TA speelt. Beiden zijn inderdaad het slachtoffer van op hol geslagen hormonen , al reageren ze hier totaal verschillend op. Als Octavia de deur van de woonunit voorgoed achter zich dichttrekt , zingend het lied Addio , ligt Otto alweer tussen de dijen van een meisje. Als Poppea niet wil , dan maar een ander. Dan maar Drusilla , met wie hij al vaker het bed heeft gedeeld. Bedrogen Otto blijkt zelf ook de kunst van het bedriegen aardig te beheersen.
«Het is een zwakke man , die zich laat leiden door driften en lusten en denkt dat dit allemaal liefde is» , beschrijft Fernhout zijn alter ego - «een soort vriend». Steeds als hij over Otto praat , lacht alles in zijn gezicht mee. «Ik denk dat Otto bij Drusilla veel beter af is dan bij Poppea. De hele tijd leven in complete extase houdt geen mens vol. Drusilla is lekker steady , en huiselijk.»
Twee licht ontvlambare «meneren» die hij kent - nee , hij noemt geen namen - zijn z'n grote inspiratie voor deze rol. «Ik dacht meteen : ja , die gaan we doen ! Da's leuk. Zo'n voorbeeld kan je fantasie op gang helpen.» Lust in overvloed , maar ware liefde , nee , die hebben de twee ( ook bekend van televisie en het witte doek ) in Con Amore niet kunnen ontdekken. In tegenstelling tot Ivo van Hove , die bij deze woorden meteen aan Poppea en Nero denkt. «Het stuk hangt van opportunisme aan elkaar» , vindt Fernhout.
De spelers zijn het wel vaker oneens met Van Hove. De regisseur schrijft in de brochure van Con Amore dat «deze voorstelling wil vertellen hoe jonge mensen van nu tegen hun tijd aankijken». Hoe dan ? «Dat vragen wij ons ook af. We hebben daar tijdens de repetities hele gesprekken over gehad. Ik zei toen al : ik kan daar niet zoveel mee. Ik voel me geen generatie , we zijn allemaal in dezelfde tijd geboren , kennen dezelfde boeken en tv-programma's van vroeger , maar niet zo van : dus we zijn allemaal zo» , zegt Koole. «Volgens mij is dat hele begrip »generatie« ontstaan door al die ellende in de jaren 60 en 70. Ik heb er niets mee , vind het onzin» , vult Fernhout haar aan.
Volgens Van Hove is de snerpende punk- en grunge-muziek met haar No Future-boodschap verstomd , «de melodie is weer terug in de popmuziek». «Jonge mensen van nu willen schoonheid , willen leven». Cynisme is uit , hoop is in. Die mentaliteit moet in Con Amore doorklinken. «Het is gewoon een uitgangspunt om deze voorstelling te maken. Ivo heeft een idee , in hoeverre ik het daarmee eens ben , kan me niet schelen. Ik wil het idee doorgronden , voelen en mijn ambacht gebruiken om het vorm te geven , en het liefste nog op een manier die hij niet had verwacht. Dat is de uitdaging» , legt Fernhout uit. «Wat de voorstelling wil laten zien : er is een hoop ellende , maar we gaan door met leven en het beste ervan maken.»
Koole , die voor het eerst met Van Hove samenwerkte , omschrijft haar omgang met de regisseur als volgt : «Ik werk meestal met regisseurs met wie je samen een idee maakt. Maar in dit geval ben ik een soort instrument van Ivo om zijn ideeen uit te voeren. Maar dat is ook prettig , want hij weet ontzettend goed wat hij wil.»
Aanhanger van de Van Hove-theorie of niet , de boodschap van het stuk is duidelijk : Leef en geniet ondanks alle pijn , zoals de bewoners van de unit. «Ik vind ze soms oppervlakkig , opportunistisch en egoistisch , maar zijn wij dat niet ergens ? Ik denk het wel» , zegt Fernhout. «Iedereen heeft het erover dat de wereld na 11 september zo is veranderd. Is er in jouw leven daadwerkelijk iets veranderd ? We gaan gewoon door. We lopen nog steeds naar Blokker om leuke koopjes te halen. We zijn nog even gelukkig , of ongelukkig. Het interesseert ons blijkbaar niets. Als de honger in de derde wereld ons echt zou interesseren , meer dan ons witte brood en onze gerookte zalm , dan was dit probleem opgelost. Niemand wil een offer doen. Alle ellende is er , maar waar het kan , willen mensen genieten.» Con Amore , Toneelgroep Amsterdam , 6 t/m 10 en 12 t/m 15 februari , juni , Stadsschouwburg Amsterdam.
Roeland Fernhout en Ricky Koole : «Niemand wil een offer doen.»

TAIL :
Foto Marco Okhuizen
Toneel ; Kunst en Cultuur ; Kunst ; Theater

