DOCUMENT : 139 of 158

PAPER : Algemeen Dagblad

DATE : February 4, 2002


BYLINE : DOOR KAREL BAGIJN EN BAS GROENENDIJK

SECTION : Binnenland ; Pg. 7

LENGTH : 792 words

DATELINE : Amsterdam

BODY :

HEADLINE : «Als ik iets beledigends hoor , schop ik jullie weg»

Met de Gouden Koets in aantocht groeit de spanning rond het Koningsplein , waar talrijke actiegroepen hun Witte-Pleinfeest houden. Tientallen politiemensen in burger , herkenbaar aan de zwarte luidsprekertjes in het oor , rennen nerveus heen en weer. Een «stille» in een zwart glimmend jack schreeuwt dreigend tegen een demonstrant en zijn vriendin : «Als ik iets beledigends hoor , schop ik jullie weg.» Het tweetal staat voor een lang wit spandoek zonder tekst. Het gehamer op potten en pannen en het gefluit van een kleine duizend antimonarchisten zwelt aan tot oorverdovend als de Gouden Koets voorbij rijdt.
Een verfbom treft het achterste raam van de koets , waarin prins Willem-Alexander en prinses Maxima blijven zwaaien naar de menigte toeschouwers. De politie arresteert onmiddellijk twee mensen en de besmeurde Gouden Koets wordt razendsnel opgepoetst. Het helse kabaal vanaf het Koningsplein met sirenes , trommels , fluiten en ratels van de band «De Oranje Schlagers» gaat door merg en been. Ook de paarden raken er extra onrustig door en enkele beesten dreigen op hol te slaan. De sfeer blijft gespannen als de koets uit het zicht is. Een demonstrant roept «decadentie» en «nazi's». Een tiental «stillen» , onder wie een aantal als feestganger uitgedoste vrouwen , stort zich op de jongeman en drukt hem bijna door de ruit van de universiteitsbibliotheek. Hij wordt in de boeien geslagen en afgevoerd.
Hans Maessen uit Roermond , lid van het Nieuw Republikeins Genootschap , draagt een hoed met voorop de tekst «Lang Leve Willem de Laatste» en achterop « 10-10-10 De Republiek ! » «Om mijn Limburgse afkomst te accentueren , draag ik ook deze rode neus. Volgende week gaan we met carnaval met drie man de straat op. De eerste zal een bordje dragen met de tekst »Ik ben dom« , de tweede »Ik ben dommer« en de derde »Ik ben Willem-Alexander«. Natuurlijk mag je niet al te provocerend zijn met carnaval , » aldus Maessen.
Onder de actievoerders bevinden zich veel mensen die het opnemen voor illegalen. Spandoeken met teksten als «Verblijfsvergunning nodig ? Trouw met een prins» en «Alex , net als jouw wijf wil ook de illegaal een verblijf». En Maxima's vaderland komt aan de orde : «Argentinie lijdt».
Op het tot Witte Plein omgedoopte Koningsplein grijpt Faunabescherming haar kans om er op te wijzen dat de kroonprins het jagen niet kan laten. Weliswaar doet hij dat niet meer op de Veluwe , maar - volgens de milieugroep - gaat Willem-Alexander tegenwoordig naar Hongarije voor drijfjachten op herten en zwijnen. «Als je in het buitenland gaat doen wat hier verboden is , geef je niet echt een lekker voorbeeld. Net als de sekstoeristen in Thailand zouden de Oranjes eigenlijk in eigen land moeten worden vervolgd indien de drijfjacht vanaf 1 april verboden is en ze hem in Hongarije nog steeds uitoefenen» , aldus H. Voss van de Faunabescherming.
Kunstenaar Aat Veldhoen verkoopt etsen op de «monarchie-kritische» markt. De opbrengst is bestemd voor het Nationale Geschenk Mensenrechten Argentinie. Zijn prent , die koningin Beatrix laat zien naast een geuniformeerde Willem-Alexander aan het hoofd van een groep Argentijnse generaals , heet «Dwaze Moeder».
Anton Kuiper uit Heemskerk loopt er met een groot bord : «Onvolwassen gedrag. Zolang grote mensen poppenkast spelen zal er ook geen echte wereldvrede zijn.» Hij ergert zich «aan de aandacht voor twee mensen die trouwen maar verder nog niets hebben gepresteerd in het leven».
Aan het eind van de middag trekt een grote groep demonstranten naar het hoofdbureau van politie. Ze willen de arrestanten vrij hebben. Er zijn weer wat schermutselingen met agenten in burger.
Daarna gaat het richting het Paleis op de Dam waar de actievoerders de Mobiele Eenheid treffen in de Spuistraat. Aan het begin van de avond keert de rust terug in het centrum van de stad. Sinds vrijdagmiddag zijn er dan 23 arrestaties verricht , waarvan er 16 direct verband houden met het huwelijk. De meeste aanhoudingen zijn wegens «belediging en smaad van de koninklijke familie».
Drie demonstranten zaten gisteravond nog vast. Zij worden vandaag aan de rechter-commissaris voorgeleid : een demonstrant wordt verdacht van het gooien van het verfbommetje , de andere twee verspreidden een pamflet met afbeeldingen van Willem-Alexander en Maxima met hakenkruisen en de tekst «beter dood dan getrouwd».
Een verfbom treft het achterste raam van de koets , waarin prins Willem-Alexander en prinses Maxima blijven zwaaien naar de menigte toeschouwers. De politie arresteert onmiddellijk twee mensen en de besmeurde Gouden Koets wordt razendsnel opgepoetst.

TAIL :
FOTO ROBBERT SLAGMAN
Koningshuizen ; Demonstraties ; Politiek en Staat ; Binnenlandse Politieke Onrust ; Recht ; Staatsrecht ; Staatsvormen

