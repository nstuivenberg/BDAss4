DOCUMENT : 79 of 254

PAPER : Algemeen Dagblad

DATE : February 8, 2002


BYLINE : VAN EEN ONZER VERSLAGGEVERS

SECTION : Sport ; Pg. 19

LENGTH : 495 words

DATELINE : Salt Lake City

BODY :

HEADLINE : Langlaufwereld al bedwelmd door geur van doping

De 19de Olympische Winterspelen moeten nog beginnen , maar de eerste sporter is al wegens dopinggebruik naar huis gestuurd. En het ziet er naar uit dat de Russische langlaufster Natalia Baranova , op 18 januari bij een onverwachte controle betrapt op het gebruik van Epo , niet de enige overtreder zal zijn. Want in de langlaufwereld doet al enkele weken het gerucht de ronde dat nog 18 atleten zich van het beruchte bloeddopingmiddel hebben bediend.
De internationale skifederatie ( FIS ) onderzoekt momenteel documenten waaruit zou blijken dat een aantal skilopers zulke afwijkende bloedwaarden heeft dat er Epo in het spel is. De arts Rasmus Damsgaard die in dienst is bij het WADA ( World Antidoping Agency ) , heeft bevestigd dat er verdachte rapporten circuleren.
«Ik erken dat er 18 atleten zijn , zowel mannen als vrouwen , van wie de hoeveelheid van nieuwe rode bloedcellen boven de toegestane limiet ligt» , aldus de deskundige.
Baranova ( 26 ) , die op de Spelen in Utah aan vier disciplines zou meedoen , liep vorige maand in het Oostenrijkse Tauplitz tegen de lamp. Ze werd gisteren voorlopig geschorst. Naar verwachting wordt die straf binnenkort door de FIS omgezet in een twee jaar durende verbanning.
Vanmiddag maakt WADA de uitslagen bekend van de 3500 bloedmonsters die in de aanloop naar de Spelen zijn afgenomen bij de deelnemers. Richard Pound , voorzitter van het agentschap : «Er zijn relatief weinig zondaars. Dat geeft aan dat ons anti-dopingprogramma werkt.»
In Noorwegen , bakermat van de langlaufsport , zorgde ondertussen een tv-reportage van het Noorse commerciele station TV2 rond de Finse ex-coach Kari-Pekka Kyro voor de nodige ophef. De voormalige hoofdcoach van het Finse team , waarvan vorig jaar februari zes leden positief werden bevonden , gaf toe dat de Finse atleten sinds het begin van de jaren 90 naar verboden producten grepen.
«De methoden zijn de laatste jaren echter veranderd. De traditionele medicijndoping heeft plaats gemaakt voor gendoping. Het enige dat je daarvoor nodig hebt , is de technologie en het geld» , zei Kyro.
In de uitzending op TV2 werd ook uitvoerig aandacht besteed aan deze vorm van manipulatie. Volgens oud-schaatser Jan-Olav Koss en de Amerikaanse expert op dit gebied , professor Theodore Friedmann , zijn de Spelen van Salt Lake de laatste zonder gendoping.
Friedmann zei in de uitzending dat de prestaties van veel sporters al in 2004 ( Athene ) zullen worden beinvloed door genetische manipulatie , Koss denkt dat dat pas vanaf 2006 ( Turijn ) het geval zal zijn.
Maar volgens Kyro zijn ook de Noren niet brandschoon. Hij beschouwt de «buren» als de grootste overtreders. «Hun progressie hadden de Noren helemaal te danken aan de hoge bloedwaarden. Ik heb testen van Thunderbay ( WK 1995 ) en Trondheim ( pre-WK 1996 ) gezien en die toonden aan dat meer dan 10 procent van de mannen tegen de grens van het toelaatbare zat.»

TAIL :
Langlaufen ; Sport en lichaam ; Sport ; Wintersport ; Ski Sport

