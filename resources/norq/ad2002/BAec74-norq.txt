DOCUMENT : 74 of 119

PAPER : Algemeen Dagblad

DATE : February 6, 2002


BYLINE : DOOR ONZE CORRESPONDENT AART HEERING

SECTION : Economie ; Pg. 24

LENGTH : 378 words

DATELINE : Rome

BODY :

HEADLINE : Opslag Italiaanse ambtenaren

De Italiaanse overheidsdienaren gaan gemiddeld Euro 100,71 in de maand meer verdienen. Leraren krijgen Euro 108 opslag. Na een lange nacht onderhandelen zijn regering en bonden gisterochtend tot een akkoord gekomen. De arbeidsvrede is daarmee voorlopig gered , al is nog niet duidelijk waar het benodigde geld vandaan moet komen.
De nieuwe CAO houdt een salarisverhoging in voor 3,5 miljoen werknemers van gemiddeld 5,5%. Dat is maar weinig minder dan de 6% waarom de bonden hadden gevraagd. Dit kleine verschil bleek gisterochtend voor de drie landelijke vakcentrales overbrugbaar , zodat de algemene werkstaking in de publieke sector , die voor 15 februari was gepland , werd herroepen. Alleen de radicale Cobas ( basiscomites ) staken wel.
Het compromis is voor een belangrijk deel te danken aan vice-premier Gianfranco Fini , die in de laatste fase van de onderhandelingen minister van openbare zaken Franco Frattini terzijde stond. Door het niet op een confrontatie met de bonden aan te laten komen maar zich in plaats daarvan inschikkelijk te tonen , wist Fini een arbeidsconflict te vermijden en de populariteit van de rechtse coalitie onder het ambtenarenvolk te vergroten. De vice-premier omschreef de overeenkomst dan ook als «een bewijs dat de regering in staat is tot een dialoog met de sociale partners zonder politieke en ideologische vooroordelen».
Ook de bonden zijn tevreden met het bereikte resultaat , dat de Italiaanse overheid dit jaar circa een miljard euro gaat kosten , 700 miljoen meer dan was voorzien in de Begroting voor 2002. Minister Frattini zei gisteren , dat hij dit geld verwacht terug te verdienen met meer efficientie en een hogere arbeidsproductiviteit.
Toch is de arbeidsonrust , die in de afgelopen weken tot een reeks regionale stakingen heeft geleid , nog niet van de baan. In de publieke sector mag de dreiging van een stakingsgolf dan zijn geweken , op andere fronten is de strijd nog lang niet gestreden. Minister Maroni ( Sociale Zaken ) stuurt aan op een nieuwe krachtmeting met de bonden , die niets willen weten van zijn plannen om het ontslagrecht te verruimen en te snijden op de werkgeversbijdrage aan de pensioenen.

TAIL :
Arbeidsvoorwaarden ; Openbaar bestuur ; Politiek en Staat ; Economie ; Sociale Economie

