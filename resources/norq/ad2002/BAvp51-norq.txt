DOCUMENT : 51 of 52

PAPER : Algemeen Dagblad

DATE : February 4, 2002


BYLINE : ALMA HUISKEN

SECTION : Voorpagina ; Pg. 1

LENGTH : 305 words

BODY :

HEADLINE : Noorse soep

Noorwegen is de natie die al vroeg overging op aquacultuur , ook wel farmfishing genoemd. Visteelt , waarbij vissen in kooien worden gehouden , gevoerd en medisch behandeld door de mens. De Noren zijn de eersten om toe te geven dat er in de vroege jaren van de aquacultuur weinig scrupuleuze «cowboys» rondliepen , maar melden dat de zaken tegenwoordig beter geregeld zijn , mede onder druk van de publieke opinie. Ik hoop het. Maar het idee dat prachtige vissen als kabeljauw , heilbot en zelfs tarbot uit «de kweek» komen blijft wennen. Net als het toekomstbeeld van lege oceanen en volle visbassins.
Tijdens een kookdemonstratie georganiseerd door het Noorse viswezen , fileerde de jonge chef-kok Kjetil Gundersen uiteraard Noorse vis - mooi vakmanschap - en bereidde deze voortreffelijke soep. Veel coquilles komen tegenwoordig uit Canada. Vraag bij de vishandel eens welke Jacobsschelpen u te pakken hebt ( en dien direct het verzoek in de schelpen voor u los te halen ) .
Voor 4-5 personen : 15 ( grote ) St. Jacobsschelpen ( met of zonder koraal , losgehaald , afgespoeld onder koud water ); 1 dl zonnebloemolie ; 50 gram boter ; zout en peper.
Voor de soep : 600 gram aardperen ( topinamboers , eko-winkel ) , geschild , in kleine stukjes ; 7 dl kippenbouillon ; 4 dl slagroom 1 dl zonnebloemolie ; 2 eetlepels boter ; zout en witte peper ; bosje of zak waterkers.
Bak de aardperen zachtjes aan in de olie , voeg de bouillon toe en laat ze zachtjes in 15 minuten gaarkoken. Blend de soep met room en voeg boter , zout en peper naar smaak toe.
Voor de coquilles : verwarm de olie in een koekenpan en bak de coquilles om en om half gaar. Voeg de boter toe en wentel ze om en om. Voet zout en peper naar smaak toe. Verdeel soep en coquilles over de borden , garneer met waterkers.

TAIL :
Gastronomie ; Recreatie en Vrijetijdsbesteding

