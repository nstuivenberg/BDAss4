DOCUMENT : 88 of 254

PAPER : Algemeen Dagblad

DATE : February 8, 2002


BYLINE : DOOR ROB HARTOG

SECTION : Sport ; Pg. 21

LENGTH : 623 words

DATELINE : Zeist

BODY :

HEADLINE : Selectie Oranje zonder verrassingen

Met een beetje goede wil is alleen de terugkeer van drievoudig international Patrick Paauwe binnen de selectie van het Nederlands elftal enigszins verrassend te noemen. De overige 18 spelers die de nieuwe bondscoaches Dick Advocaat en Willem van Hanegem gisteren opriepen voor de oefeninterland volgende week woensdag tegen Engeland , waren voorspelbaar.
Het tweetal laat geen enkele speler debuteren. Daarmee geeft Advocaat aan dat hij niet is veranderd. Want toen hij in 1992 Michels opvolgde als bondscoach riep hij ook geen nieuwelingen op. Hij ging verder met de groep die in Zweden had meegedaan aan het Europees Kampioenschap. Een opmerkelijk contrast met de eerste selectie van de voorgangers van Advocaat en Van Hanegem. Louis van Gaal presenteerde bij zijn debuut als bondscoach in oktober 2000 maar liefst vijf nieuwelingen : Van Bommel , Bruggink , Vennegoor of Hesselink , Ricksen en Bouma. Twee jaar eerder was het eerste optreden van Frank Rijkaard met Talan , Van Wonderen , Reuser , Van Hintum en Moens ook een veredeld debutantenbal. En ook Guus Hiddink bracht bij zIjn aantreden in 1995 met Helder en Mols vers bloed in de Oranje-selectie.
Dergelijke impulsen zijn vooralsnog niet te verwachten van de parttimers van Oranje. Advocaat herhaalde in Zeist wat Van Hanegem eerder deze week al in zijn column in deze krant schreef : de twee nieuwe leiders van het Nederlands elftal hebben alle vertrouwen in de groep waarmee hun voorganger Louis van Gaal geen kwalificatie af kon dwingen voor het WK voetbal.
«Ik geloof in de huidige spelersgroep. Die bevat voldoende kwaliteit om er bij de EK van 2004 in Portugal wel bij te zijn» , zei Advocaat nadat hij zijn selectie wereldkundig had gemaakt. «De spelers hebben hun lesje geleerd en het zal niet twee keer gebeuren dat ze een eindtoernooi mislopen. De komende oefeninterlands moeten we gebruiken om een hecht team te worden dat vertrouwen uitstraalt. Als dat lukt kunnen we met een goed gevoel aan de kwalificatiereeks beginnen.»
Patrick Paauwe ziet zijn terugkeer als een erkenning. «Daarnaast is het leuk de eerste activiteiten van de twee nieuwe bondscoaches mee te maken. Ik zag dat ik op de lijst als middenvelder sta genoteerd , maar zij weten ook wel dat ik tegenwoordig centraal in de verdediging speel. Net zoals veel andere geselecteerde spelers ben ik op meerdere plaatsen inzetbaar.»
Advocaat benadrukte , zoals Van Hanegem al eerder deed , dat het selecteren van de gevestigde orde niet betekent dat de jeugd voorlopig geen kans krijgt door te dringen tot Oranje. «Over de toekomst behoeven we ons geen zorgen te maken.De huidige selectie bevat al enkele jonge spelers en bovendien staan er nog enkele talentvolle spelers te dringen» , zei de bondscoach kort voordat hij weer in het vliegtuig stapte terug naar Glasgow.
Landzaat , Seedorf en Van Hooijdonk zijn voorlopig afgevallen bij het Nederlands elftal. Advocaat en Van Hanegem blijven hun verrichtingen echter op de voet volgen. Voor Feyenoords topscorer was het niet zo'n geweldige verrassing dat hij tot de afvallers behoort , want Van Hooijdonk houdt er al een tijdje rekening mee dat zijn interland-carriere wel eens voorbij kan zijn.
Het Ajax-talent Rafael van der Vaart moet nog even genoegen nemen met een plaats bij Jong Oranje. Net als Ruud Knol van Vitesse. Beide jongelingen maakten oktober vorig jaar onder Van Gaal deel uit van de selectie van het echte Oranje voor het nietszeggende kwalificatieduel met Andorra. De middenvelder van Ajax maakte toen z'n debuut.
De nieuwe bondscoaches hebben Zenden , Numan en Hofland niet opgeroepen omdat zij geblesseerd zijn. Ook Stam ontbreekt door zijn schorsing wegens een te hoge nandrolonwaarde in zijn urine.

TAIL :
Voetbal ; Sport

