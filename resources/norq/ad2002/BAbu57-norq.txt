DOCUMENT : 57 of 94

PAPER : Algemeen Dagblad

DATE : February 6, 2002


SOURCE : AFP

BYLINE : AP , AFP , REUTERS

SECTION : Buitenland ; Pg. 6

LENGTH : 370 words

DATELINE : Jenin

BODY :

HEADLINE : Palestijnen in rechtszaal gelyncht

Honderden Palestijnen hebben gisteren een zwaarbewaakte rechtszaal in Jenin op de Westelijke Jordaanoever bestormd en drie Palestijnse verdachten doodgeschoten. Die stonden terecht voor de moord op een politieman.
Nadat zo'n 500 mensen de rechtszaal hadden bestormd , hadden bewakers de verdachten in een toiletruimte verborgen. De belagers wisten het vertrek echterbinnen te dringen en doorzeefden het drietal met kogels. Ongeveer twintig gewapende leden van Palestijnse veiligheidsdiensten voerden de menigte aan. De lichamen van de drie slachtoffers werden naar buiten gesleept terwijl de daders in triomf in de lucht vuurden.
Het incident onderstreept de zwakte van het Palestijnse rechtsstelsel en de groeiende chaos in de Palestijnse samenleving na 16 maanden strijd met Israel. Ooggetuigen zeiden dat de meeste daders zijn aangesloten bij Yasir Arafats Fatah-beweging. De rechtszaak werd gevoerd in het gebouw van de Kamer van Koophandel , omdat alle rechtbanken en politiebureaus in Jenin door Israel zijn gebombardeerd.
De moordpartij is de climax van een lange geschiedenis. Onder leiding van Fatah-activist Osama Qmeil werden in de periode tussen 1988 en 1990 zes leden van de Qmeil-clan doodgeschoten die met Israel zouden hebben gecollaboreerd.
Na de vestiging van het Palestijnse Gezag in 1994 sloot Qmeil zich aan bij de Palestijnse politie. De drie gedode verdachten hadden bekend Qmeil vorige week te hebben doodgeschoten uit wraak voor de moord op de zes clanleden. Toen de menigte buiten hoorde dat de drie niet tot de doodstraf , maar tot «slechts» 15 jaar werkkamp werden veroordeeld , bestormde zij het gebouw.
Israel heeft gisteren ontkend dat het voorbereidingen treft om Iran aan te vallen. Twee ministers reageerden voor de radio op een waarschuwing van Iran , dat het op «onvoorstelbare» wijze zal terugslaan als Israel de nucleaire fabriek in het zuiden van het land aanvalt.
De ministers van Transport en van Wetenschap zeiden verder dat Iran niet moet vergeten dat Israel over een geavanceerd raketafweersysteem beschikt en zeer goed is voorbereid op een aanval met biologische wapens.

TAIL :
Binnenlandse politiek ; Binnenlandse politieke onrust ; Politiek en Staat

