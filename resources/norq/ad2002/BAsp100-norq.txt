DOCUMENT : 100 of 254

PAPER : Algemeen Dagblad

DATE : February 7, 2002


BYLINE : DOOR MAARTEN WIJFFELS

SECTION : Sport ; Pg. 17

LENGTH : 893 words

DATELINE : Amsterdam

BODY :

HEADLINE : Het multiculturele Ajax

De reserves van Ajax strijden vanavond verrassend om een plaats in de halve finale van het toernooi om de Amstel Cup. Nog opvallender is dat dit gebeurt met een selectie waarin negen nationaliteiten samenkomen.
De jongens van Ajax 2 hebben stuk voor stuk mooie dromen. Neem nou Jose Valencia. Afgelopen najaar zag de jonge Ecuadoriaan op tv hoe zijn geboorteland zich plaatste voor het komende WK. Na de beslissende remise tegen Uruguay belde de linksback wekenlang de voetbalbond van Ecuador. Of ze wel wisten dat een talentvolle landgenoot bij Ajax dolgraag mee wilde naar dat toernooi ? En of hij toch zo snel mogelijk de bondscoach kon spreken voor het regelen van een testwedstrijd ?
Jan Olde Riekerink , trainer van Ajax 2, glimlacht als het - vergeefse - verzoek van zijn speler ter sprake komt. Uit de anekdote spreken twee dingen die hij kenmerkend noemt voor alle buitenlanders in zijn selectie. Een : de intense manier waarop ze het voetbal beleven. En twee : de geringe status die deze Ajacieden als voetballer in den vreemde genieten.
Officieel bestaat Ajax' reserveteam dit seizoen uit 11 voetballers afkomstig uit de meest uiteenlopende contreien. Behalve vier Nederlanders melden zich dagelijks twee Zuid-Afrikanen , twee Ghanezen , een Braziliaan , een Ecuadoriaan en een Australier op de training. Voor wedstrijden wordt de groep doorgaans aangevuld met jeugd- en eerste elftalspelers , van wie ook nog eens een aantal uit het buitenland komt.
Voor de meeste voetballers geldt dat Ajax hen eind jaren 90 aantrok als reactie op het Bosman-arrest. In korte tijd vertrokken alle toppers bij de club. Een vracht jeugdspelers schoof door naar de A-selectie en hun plaatsen moesten opnieuw worden gevuld. «De verantwoordelijke mensen oordeelden destijds dat het toptalent in Nederland dun gezaaid was» , herinnert Olde Riekerink zich. «Onder het mom van kwaliteitshandhaving is Ajax toen de hele wereld over gereisd en terechtgekomen bij deze jongens. Dat zij niet als grote vedetten binnenkwamen , heeft nadien ontegenzeggelijk ook negatieve consequenties gehad. Tegen een , in mijn ogen , rastalent als Steven Pienaar is binnen Ajax lange tijd anders aangekeken dan tegen spelers bij het eerste die wel voor veel geld werden gehaald.»
De reserves zijn nu echter hard op weg hun naam alsnog te vestigen - dankzij een spectaculaire triomftocht in het toernooi om de Amstel Cup. Net als in 1988 en '95 is Ajax met zijn belofteteam doorgedrongen tot de kwartfinale. Na Volendam , Haarlem , De Graafschap en FC Twente treffen de Amsterdammers met Stormvogels/Telstar de vijfde profclub op rij. In voorgaande rondes viel vooral de geestdrift op in het spel van de jonge Ajacieden. «De bereidheid alles uit jezelf te halen is in deze groep heel groot» , stelt Olde Riekerink vast.
«Je merkt de invloed van de afhankelijke positie waarin deze jongens allemaal hebben verkeerd. Om als 16-jarige te overleven in een vreemde cultuur zul je je enorm moeten aanpassen. Dat lukt alleen als innerlijke discipline en motivatie groot zijn. Ze spreken bijvoorbeeld allemaal Nederlands , de meesten zelfs vloeiend.» Om het verschil aan te geven : in de A-selectie van Ajax lopen buitenlanders die na jaren nog enkel maar Engels verstaan.
Het is dankbaar profiteren van het voorwerk dat is gedaan in gastgezinnen , vindt Olde Riekerink. Zelf probeert hij vooral duidelijk en eerlijk te zijn. Een tweede elftal is per definitie een duiventil. «Aan het begin van het seizoen heb ik de groep meteen gezegd : We zijn met z'n elven , maar er zullen altijd spelers uit het eerste terugkomen die voorgaan. Daar kunnen ze zich dan op instellen.» Daarnaast vraagt een veelheid aan nationaliteiten en culturen ook vaak een individuele benadering. «Een Amsterdammer kun je in het bijzijn van zijn medespelers gerust op zijn donder geven. Een jongen uit Ghana neem je bij kritiek eerder apart. Communiceren doe je wat dat betreft op gevoel.»
Voor de spelers van Ajax 2 is inmiddels een beslissende periode aangebroken. Binnen een maand wordt duidelijk wie een toekomst heeft bij Ajax 1 en wie moet vertrekken. «Ze hebben allemaal langlopende contracten» , schetst Olde Riekerink. «Maar ze beseffen heel goed dat het na twee jaar tweede elftal nu of nooit is.»
Zelf gelooft hij heilig in de mogelijkheden van een aantal spelers. De wedstrijd van vanavond is in dat kader een aardige test. Tegen FC Twente speelden de meeste van zijn jongens voor het eerst in een stadion , waarin 20.000 mensen zaten. De een speelt in zo'n entourage nog beter dan normaal , een ander presteert onder z'n kunnen. Vanavond komt daar de extra druk bij van het favoriet zijn. In de ogen van velen staat Ajax 2 al met een been in de - historische - halve finale.
Zelf reikte Jan Olde Riekerink als voetballer ooit ook tot de laatste vier in het bekertoernooi. Met Telstar (!) verloor hij in 1992 uit van Roda JC ( 3-0 ) . «Dat wij destijds underdog waren lijkt me logisch. Maar nu : ik speel vanavond met hooguit drie spelers die ouder zijn dan 20 jaar ! Nee , als ik speler was van Telstar zou ik alleen al uit zelfrespect geen underdog willen zijn tegen dit Ajax 2.»
Ajax 2
De selectie van Ajax 2 voor het Amstel Cup-duel bestaat uit spelers met liefst negen nationaliteiten. Wie zijn wij en waar komen zij vandaan.

TAIL :
Copyright Algemeen Dagblad 070202 / MJ
Voetbal ; Sport

