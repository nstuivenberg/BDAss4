DOCUMENT : 105 of 158

PAPER : Algemeen Dagblad

DATE : February 5, 2002


BYLINE : DOOR ARJAN PAANS

SECTION : Binnenland ; Pg. 5

LENGTH : 860 words

DATELINE : Kabul

BODY :

HEADLINE : Afghaanse ontberingen deren Nederlanders niet

«Hapje ? » Royaal steekt Ton Hover , de hoogste van de in Afghanistan gelegerde Nederlandse commando's , een schone lepel in zijn prak gevriesdroogde kerrierijst.
De overste slaapt met mannen van de verbindingseenheid in een gezellig verwarmde tent op het ISAF-kamp ten oosten van Kabul. Acht veldbedden , een bureau , twee laptops en satelliettelefoons. Het koffieapparaat pruttelt , even verderop wordt soep opgewarmd. Als er al iets te klagen valt over het verblijf in Afghanistan , dan is het de karige voedselvoorziening. De Duitse kookgroep heeft te weinig veldkeukens meegenomen om de hongerige Nederlandse magen te voeden. «Ik heb vanmorgen nog tegen de Duitse generaal gezegd dat een lapje vlees zo nu en dan er best in zou gaan» , lacht Hover.
De sfeer onder de 143 in Afghanistan gelegerde Nederlanders is ontspannen , maar alert. Ontspannen omdat de bevolking de westerse vredessoldaten na drie weken patrouilleren dagelijks nog met gejuich onthaalt , alert omdat het elk moment weer oorlog kan zijn en overal gevaar loert.
In de rondslingerende explosieven bijvoorbeeld , die de maandagmiddagpatrouille aantreft bij inspectie van een verlaten stelling bovenop een heuvel bij de hoofdstad. «Dit munitiekistje is verplaatst» , signaleert boordschutter Ronald de Vries ( 19 ) . Patrouillecommandant Menno Keij ( 26 ) noteert de coordinaten en meteen dat even verderop alweer die grijze pick-up-truck staat die ze al eerder zijn tegengekomen bij hun rondgang door het zuidoosten van Kabul. Er zitten «verdachte figuren» in. «Hebben ze wapens ? » , vraagt Keij. De Vries gelooft van niet.
Verder gaat de rit. Chauffeur Dirk Visser ( 22 ) loodst de jeep met boordmitrailleur over de stukgeschoten straten. Langs het voetbalstadion , waar de Taliban tot voor kort nog regelmatig gevangenen executeerden. Als een stoffig weggetje doodloopt , zijn de twee patrouillewagens ineens omringd door tientallen kinderen die een tijd met de jeeps mee blijven rennen. Salaam aleikum , goeiedag , zeggen de soldaten vriendelijk. «Wellcome» , roepen de kinderen terug. «Thank you» , en «How are you.» Een jongetje gooit pelpinda's naar binnen , die door de inzittenden dankbaar worden opgegeten. De soldaten wuiven terug , maar de boordschutter moet even later hard optreden om te voorkomen dat een paar jochies onder de wielen van de jeep raken.
Pelotonscommandant Igor de Fretes ( 29 ) hamert er bij zijn 18 manschappen op dat ze tijdens de patrouilles een gepaste afstand moeten bewaren tot de bevolking. «Als we het nu verkeerd doen , verpesten we het ook voor de ISAF-lichtingen die na ons komen. Stel dat een wagen snoep gaat uitdelen , dan denken die kinderen straks dat bij elke ISAF-patrouille iets te halen valt.»
24 Uur per dag rijden de Nederlanders door de politiedistricten 8 en 12, waar ongeveer 80.000 mensen wonen. Dat aantal groeit , door een gestage stroom terugkerende vluchtelingen. De ervaring tijdens eerdere vredesmissies in Kosovo en Bosnie heeft geleerd dat dergelijke volksverhuizingen spanningen meebrengen. Behalve het bewaken van de vrede en het voorkomen van criminaliteit is het de taak van de patrouilles inlichtingen te verzamelen over het gebied. Inlichtingen die de kennis over potentiele problemen in hot spots moeten vergroten. Door die te voorkomen , hoopt ISAF het vertrouwen van de bevolking te winnen.
Het is niet de bedoeling dat de vredesmacht politietaken vervult. ISAF gaat weliswaar samen met de Afghaanse politie door de wijken , maar laat het handhavend optreden over aan oom agent. De Fretes : «Wij blijven hier niet eeuwig , dus moet het gezag van de politie zo snel mogelijk terugkeren.»
Terug op de basis nestelen de soldaten zich in de zon voor hun tenten. Hoewel het kwik overdag nauwelijks boven het vriespunt komt ( 's nachts daalt het tot min 18 ) , wassen de echte bikkels zich in korte broek en met ontbloot bovenlijf. Commando's leven zich uit : van schroot lassen ze eenvoudig maar effectief meubilair in elkaar. Zij zijn de meest ervarenen , werden al vaker uitgezonden , en hebben leren improviseren. Ook soldaat De Vries , met zijn 19 jaar toch een van de jongsten , vindt het goed uit te houden. «Toen we vertrokken , gingen we ervan uit dat we in kleine tentjes moesten bivakkeren , nu slapen we in een grote , verwarmde tent.»
Van de Nederlanders is nog niemand ziek geworden , bij de Duitsers ligt het veldhospitaal al vol. Een kwestie van voorbereiding , denken de soldaten die al nieuwe tenten opzetten voor de nieuwe lichting van 62 militairen die binnenkort wordt ingevlogen. Terwijl een deel van de Duitsers nog in een koud , tochtig gebouw slaapt , liggen zij er warmpjes bij. De Fretes ziet nog een oorzaak : «Als een Nederlander een probleem heeft , verzint hij zelf een oplossing. Een Duitser wacht tot zijn commandant een bevel geeft. En natuurlijk zijn wij Nederlanders ook echte kampeerders.»
Kinderen van Kabul rennen mee met de patrouillewagen van Nederlandse commando's. De manschappen is op het hart gedrukt geen snoep uit te delen.

TAIL :
FOTO ARJAN PAANS
Vredesmachten ; Krijgsmacht ; Internationale gewapende conflicten ; Recht ; Politiek en Staat ; Volkenrecht ; Vrede en Veiligheid ; Defensie

