DOCUMENT : 17 of 254

PAPER : Algemeen Dagblad

DATE : February 9, 2002


BYLINE : NIEK SCHENK

SECTION : Sport ; Pg. 29

LENGTH : 498 words

BODY :

HEADLINE : Van journalist tot zakenman ; Fred van der Vlugt 1930-2002

Doodsbang waren ze , de Nederlandse auto-importeurs in de jaren 60 van de vorige eeuw. Als Fred van der Vlugt in zijn televisieprogramma Wereld op Wielen een van hun producten testte , kon je er vergif op innemen dat dat grondig gebeurde. Bij een remproef met de Daf 44 vloog een voorwiel plotseling vlak langs het hoofd van de cameraman. «De ingenieurs stonden in tranen langs de zijlijn» , zou Van der Vlugt later onthullen.
Geen wonder dat de auto-importeurs er alles aan deden om Van der Vlugt te vriend te houden. Als hij op bezoek kwam , stond zijn favoriete merk whiskey klaar. Deze man kon een merk maken of breken.
Uiterst creatief ging Van der Vlugt te werk. Hij zette de gloednieuwe personenwagens onder een stevige douche. Zelfs een Mercedes bleek dan niet waterdicht. En hij plaatste auto's in een koelcel , om hun prestaties onder winterse omstandigheden te beproeven. Mislukte de koude start , dan moest de auto het ontgelden. De presentator , gehuld in een dikke bontjas met bontmuts , hield er ooit een bevroren topje van een teen aan over.
Van der Vlugt vestigde met het legendarische tv-programma definitief zijn naam als Nederlands bekendste autojournalist. Ofschoon hij in de jaren daarvoor in de internationale autowereld al beroemd was geworden. In 1962 nam hij het initiatief voor de Auto van het Jaar , nog altijd de meest gezaghebbende verkiezing in de Europese auto-industrie.
Eigenlijk was Van der Vlugt in zijn jonge jaren voorbestemd om directeur te worden van een chocoladefabriek. Maar auto's waren zijn grote passie en hij maakte er zijn beroep van. In 1955 richtte hij Autovisie op , een tijdschrift dat nog steeds bestaat.
In veel opzichten had Van der Vlugt zijn tijd mee. Slechte auto's werden destijds nog aan de lopende band gemaakt en waren dus een dankbaar mikpunt van zijn kritiek. Van der Vlugt pionierde als autojournalist ook in een periode waarin de auto van een speeltje voor de rijken tot gebruiksvoorwerp voor de massa werd.
De stijgingen van de autoverkopen waren spectaculair en de consument had grote behoefte aan duidelijke voorlichting. Van der Vlugt had ook de tijd mee in de televisiejournalistiek. Hij mocht zeggen wat hij wilde , nota bene voor de camera's van de VPRO. Ofschoon het tegenwoordig al ondenkbaar is dat juist die omroep een autoprogramma presenteert , is er bij de Nederlandse televisie al lang geen plaats meer voor kritische autoprogramma's. Als ze er al zijn , dan moet er geld mee worden verdiend.
Dus betalen auto-importeurs vele duizenden guldens om hun producten op een pseudo-journalistieke manier onder de aandacht te brengen. Van een kritische noot kan vrijwel geen sprake meer zijn.
In de laatste decennia van zijn carriere was ook bij Van der Vlugt de kritiek verstomd. In opdracht van de auto-industrie maakte hij bedrijfsbladen en verrichtte publiciteitswerk. De nestor van de autojournalistiek koos uiteindelijk voor het grote geld.

TAIL :
Journalistiek ; Televisie ; Media ; Omroep

