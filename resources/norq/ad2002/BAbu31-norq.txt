DOCUMENT : 31 of 94

PAPER : Algemeen Dagblad

DATE : February 8, 2002


BYLINE : DOOR CARL HOUTKAMP

SECTION : Buitenland ; Pg. 6

LENGTH : 554 words

DATELINE : Washington/Rotterdam

BODY :

HEADLINE : «Het is met Bin Laden net als met Elvis»

De hamvraag werd hem ingegeven door klanten van zijn vaste koffietentje in Dodge City. «Zij vragen mij» , aldus senator Pat Roberts uit Kansas , «hoe het toch mogelijk is dat John Walker Lindh er wel in slaagde Osama bin Laden te ontmoeten , maar de CIA totnogtoe niet.»
CIA-directeur George Tenet vond de vergelijking vergezocht. Bij zijn eerste getuigenis voor het Congres sinds 11 september weigerde hij in te gaan op deze verwijzing naar Walker Lindh , de jonge Amerikaan die voor Bin Laden vocht en nu terecht staat. «Ik ga hier niet openlijk op in , maar u kunt de mensen in het cafe zeggen dat er niets van klopt» , voegde hij Roberts toe. Tenet benadrukte dat zijn medewerkers zich nog steeds uitputten om achter de verblijfplaats van Bin Laden en de andere al-Qaeda-leiders te komen. Voor de buitenwacht hebben deze inspanningen evenwel nog weinig opgeleverd.
Zo kon de baas van de CIA zelfs niet bevestigen dat Bin Laden nog leeft. «Ik weet het niet» , zei hij , om voor verdere uitleg opnieuw te verwijzen naar het besloten gedeelte van de zitting.
Eerder werd al bericht dat Bin Laden nierpatient is , dringend een dialyse-apparaat nodig had en dus mogelijk gewoon op de vlucht een natuurlijke dood is gestorven. Later werd dat afgezwakt : hij had ooit last van nierstenen. Volgens medewerkers van Tenet is het onwaarschijnlijk dat Bin Laden niet meer leeft. Dan had zich , redeneren zij , wel iemand met bewijs gemeld , met als voornaamste bedoeling de beloning op te strijken van 27 miljoen dollar.
Na bijna vijf maanden heeft de jacht op de terroristenleider weinig meer opgeleverd dan een reeks geruchten. Woensdag dook in Afghanistan een gevangene op die beweerde de kok van Bin Laden te zijn geweest. Volgens hem bevindt de Saudier zich in Tsjetsjenie. «Elke dag , soms elk uur , krijg je wel een rapport binnen van iemand die beweert dat Bin Laden in een of andere uithoek van de wereld is gesignaleerd» , verzuchtte in Islamabad een CIA-medewerker tegenover het dagblad USA Today. «Dan is hij nog in Afghanistan , en vervolgens zit hij weer in Pakistan , Jemen of zelfs Parijs. Het lijkt wel op die beweringen dat Elvis nog leeft.»
De Amerikaanse autoriteiten lijken zich in toenemende mate te ergeren aan de berichten. Slaagde president Bush erin Bin Laden vorige week niet een keer te noemen in zijn State of the Union , deze week liet hij de media weten dat zij zich niet blind moesten staren. Het ging in de oorlog tegen het terrorisme om meer dan alleen deze Saudier. Toch laat ook Washington geen kans onbenut om hoop te wekken. Tegelijk met de getuigenis van Tenet werd onthuld dat een onbemand CIA-vliegtuigje deze week in Oost-Afghanistan twee Hellfire-raketten heeft afgevuurd op «enkele al-Qaeda-leiders» die bij een paar terreinwagens stonden. Een woordvoerder wilde niet beweren dat Bin Laden een van hen was.
Wel werd gezegd dat naar een van de getroffenen door de andere aanwezigen nadrukkelijk werd geluisterd en dat hij «een lange man» was geweest. Die toevoeging kon alleen maar slaan op de schatting van de FBI dat Bin Laden tussen de 1.93 en 1.98 lang is. Slecht weer zou grondtroepen totnogtoe hebben verhinderd ter plaatse vast te stellen wie werkelijk waren geraakt.

TAIL :
Terrorisme ; Spionage ; Politiek en Staat ; Buitenlandse Betrekkingen ; Binnenlandse Politieke Onrust

