DOCUMENT : 44 of 59

PAPER : Algemeen Dagblad

DATE : February 5, 2002


BYLINE : DOOR MENNO SCHENKE

SECTION : Cultuur & Media ; Pg. 13

LENGTH : 755 words

DATELINE : Amsterdam

BODY :

HEADLINE : Boekenweek niet als alle andere ; Rouwende Anna Enquist mijdt confrontatie met lezerspubliek

Het Boekenweekgeschenk De ijsdragers heeft Anna Enquist opgedragen aan haar vorig jaar overleden dochter. De liefde is het thema van de Boekenweek.
Boekenweekgeschenk , thema en essay , ze zijn er alledrie , maar de 67ste Boekenweek wordt er niet een als alle andere. Eerst is er de ramp die de familie trof van de schrijfster van het Boekenweekgeschenk , Anna Enquist.
Met tranen in de ogen en in haar stem vertelde Anna Enquist ( 56 ) bij de presentatie van De ijsdragers , haar Boekenweekgeschenk : «Onze dochter Margit van 27 jaar is vorig jaar zomer op de Dam in Amsterdam doodgereden. Haar dood werpt een geweldige schaduw over mijn Boekenweek en heeft daarvoor consequenties. Ik heb het Boekenweekgeschenk aan haar opgedragen , omdat ze als neerlandica mij geweldig heeft geholpen bij het slot van De ijsdragers.»
«Het lezingenprogramma , dat bij de Boekenweek hoort , krijgt een andere vorm. Ik acht mijzelf niet in staat om vragen van het publiek te beantwoorden. Ik ga met pianist Ivo Janssen op tournee met een literair-klassiek muziekprogramma. Ook doe ik geen signeersessies , omdat ik de mensen niet onder ogen kan komen als ik word overvallen door allerlei vragen.»
Anna Enquist , die jaren als psychotherapeute werkte , had haar boek al voltooid toen haar dochter verongelukte. «Ik heb het boekje van bijna 100 pagina's in de eerste helft van vorig jaar geschreven. Ik liep al langer rond met een idee voor een verhaal dat binnen de omvang van het geschenk past.»
«Ik wil met De ijsdragers pleiten voor de onbehandelbare patienten in de psychiatrie , die wij nu door tijd-, plaats- en personeelsgebrek geen aandacht kunnen geven. Centraal thema van dit boekje is : hoe gaan we om met machteloosheid en onmacht ? Ik heb mijn best gedaan er een goed leesbaar verhaal van te maken.»
Anna Enquists Boekenweekgeschenk ( gratis bij aankoop van EURO 11,11 aan Nederlandstalige boeken tijdens de manifestatie ) wordt gedrukt in een oplage van 747.000 exemplaren. Met dat aantal neemt de schrijfster de derde plaats in na Harry Mulisch ( 768.000 Boekenweekgeschenken in 2000 ) en Leon de Winter ( 766.000 exemplaren in 1995 ) .
De schrijver van het Boekenweekessay , die gewoonlijk ook zijn boekje komt presenteren , liet verstek gaan. Het essay heet Monogaam en is gevloeid uit de pen van Marek van der Jagt , van wie heel Nederland nu wel weet dat hij eigenlijk Arnon Grunberg heet.
Monogaam ( straks te koop voor EURO 2,25 ) gaat over de liefde , het centrale thema van de Boekenweek , die op 12 maart wordt geopend in de Amsterdamse Stadsschouwburg met het Boekenbal , waar cabaretier Dolf Janssen optreedt en schrijver Joost Zwagerman voor dj speelt.
Nog niet eerder betrok de Boekenweek de Nederlandse bibliotheken zo rechtstreeks bij het feestprogramma. Tekenaar Peter van Straaten maakte 25 illustraties voor De liefde , de eerste van een reeks Boekenweektesten die alleen in de bibliotheek te krijgen is. Wie tijdens de Boekenweek boeken leent , ontvangt de test De liefde gratis.
Peter van Straaten tekende bij fragmenten uit beroemde liefdesverhalen , zoals Romeo en Julia , Madame Bovary , Turks Fruit , Casanova en Zout op mijn huid. «Het is een van de leukste opdrachten die ik ooit kreeg , want ik hoefde zelf niks te verzinnen. Ik heb makkelijke tekeningen gemaakt en een paar moeilijke , waarvoor je het betreffende boek moeten hebben gelezen. En er zit een instinker tussen.»
De Boekenweek stort zich ook op Drukken Op Verzoek via de website www.komliefste.com. Daarop staan 543 liefdesgedichten van 227 dichters. Via de website kan iedereen zijn eigen bloemlezing van tien liefdesgedichten samenstellen : Liefste - Tien gedichten over de liefde.
Elke bundel wordt , eventueel voorzien van opdracht van de besteller , op verzoek gedrukt en kost EURO 7,50. Ongeveer 14 dagen na 23 maart , de laatste dag van de Boekenweek , ligt de persoonlijke bloemlezing klaar in een boekwinkel naar keuze.
Ook de Bijenkorf heeft in maart weer zijn Literaire Boekenmaand. Centraal staat het werk van Dichter des Vaderlands en romanschrijver Gerrit Komrij. Hij maakte bovendien een bloemlezing van de 100 mooiste gedichten over boeken en lezen : Leesliefde. Theodor Holman schreef voor het warenhuis de verhalenbundel Ik weet niet meer wat liefde is.
Anna Enquist heeft het Boekenweekgeschenk opgedragen aan haar overleden dochter : «Haar dood werpt een geweldige schaduw over mijn Boekenweek.»

TAIL :
FOTO ANP
Literatuur ; Evenementen en manifestaties ; Algemeen ; Kunst en Cultuur ; Kunst ; Taal- en Letterkunde

