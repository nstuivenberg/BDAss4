DOCUMENT : 3 of 94

PAPER : Algemeen Dagblad

DATE : February 9, 2002


BYLINE : DOOR ONZE CORRESPONDENT AD VAESSEN

SECTION : Buitenland ; Pg. 7

LENGTH : 298 words

DATELINE : Berlijn

BODY :

HEADLINE : Schroder opnieuw onder vuur ; Stoiber profiteert van rel rond werkloosheidsstatistieken

Door een pijnlijk schandaal rond vervalste werkloosheidsstatistieken ligt de Duitse bondskanselier Schroder opnieuw onder vuur. De rel komt kandidaat-kanselier Stoiber erg goed uit.
Schroders bureau gaf gisteren met het schaamrood op de kaken toe sinds begin januari te hebben geweten dat er wordt geknoeid met deze gegevens. Een medewerker van de overkoepelende organisatie van arbeidsbureaus had de bondskanselarij per brief op de hoogte gesteld.
Eerder deze week , een maand na de ontvangst van de brief , lekte de kwestie uit.
«Schroder heeft de greep op de politiek verloren» , verklaarde Stoiber triomfantelijk. «De regering heeft geprobeerd de zaak in de doofpot te stoppen.» Hij drong aan op het ontslag van minister Riester ( Sociale Zaken ) .
De arbeidsbureaus zeggen dat ze 50 procent van de bij hen ingeschreven werklozen aan een baan helpen ; volgens de rekenkamer ligt dit percentage echter op 20. Er werden legio valse boekingen geconstateerd. De arbeidsbureaus slokken met 20 miljard euro een fors deel van de begroting op. Hoofddirecteur Jagoda zou intern onderzoek hebben gedwarsboomd.
Dit nieuwe schandaal komt Stoiber zeven maanden voor de verkiezingen uiterst gelegen. Hij ontvouwde gisteren een plan om na een zege in september 800.000 nieuwe banen in de lagelonensector te scheppen. Schroder had beloofd de werkloosheid te verlagen tot 3,5 miljoen , maar in januari klom dit cijfer tot 4,3 miljoen.
De SPD'er verkeert ook anderszins in nood. Hij probeert met alle macht een gele kaart van de EU te blokkeren. Duitsland komt met een begrotingstekort van 2,7 procent in de buurt van de kritieke drie-procentgrens. Stoiber : «Schroder zet de EU op onverantwoorde wijze onder druk. Hij moet weg.»

TAIL :
Werkgelegenheid ; Economie ; Sociale Economie

