DOCUMENT : 2 of 40

PAPER : Algemeen Dagblad

DATE : February 9, 2002


SECTION : Trefpunt ; Pg. 9

LENGTH : 420 words

BODY :

HEADLINE : Arafat als speelbal

De ontmoeting tussen de Amerikaanse president Bush en de Israelische premier
Sharon , de vierde sinds zij aantraden , is voor geen van beide bevredigend
verlopen. De aankondiging dat de Verenigde Staten de druk op de Palestijnse
leider Arafat verder zullen opvoeren om hem te bewegen een einde te maken aan
het terrorisme , is een gratuit gebaar dat niet aan Israels wensen beantwoordt.

Sinds begin december houdt Israel Arafat gevangen in zijn verblijf in
Ramallah , een Palestijnse stad op de Westoever van de Jordaan. Dat opgelegde
isolement vormde in de Israelische plannen de opmaat naar een definitieve
onttroning van de president van het Palestijnse Gezag. Van Bush hoopte Sharon te
horen dat de Amerikanen hem in deze benadering zouden steunen , waardoor Arafat
vanzelf op de mestvaalt van de geschiedenis zou belanden.

Maar Bush en zijn adviseurs wijzen de harde lijn van Sharon op dit punt af.
Net als de Israelische minister van Buitenlandse Zaken Shimon Peres , die in een
permanente machtsstrijd met Sharon is verwikkeld , wil de Amerikaanse regering
het contact met Arafat nu nog niet verbreken. Hoewel zij verder weinig te bieden
heeft dat kan bijdragen aan vermindering van het geweld , is dit een verstandige
keuze. In eigen kring geldt Arafat nu eenmaal nog altijd als de
vertegenwoordiger van het Palestijnse volk , wat Sharon ook van hem vindt.

De onenigheid over de positie van Arafat brengt aan het licht dat Washington
en Jeruzalem het in de verste verte niet eens kunnen worden over een
gemeenschappelijke aanpak van de slepende problemen in het Midden-Oosten. Tegen
de achtergrond van de strijd tegen het internationale terrorisme is deze
verwijdering ten minste opvallend. De Verenigde Staten zullen hun bondgenoot
Israel niet laten vallen , maar in hun onderlinge gesprekken vinden zij
onvoldoende basis om tot enig tastbaar resultaat te komen.

Deze situatie leidt tot de treurige conclusie dat er de komende tijd geen
enkele vooruitgang te verwachten valt in de noodzakelijke beheersing van het
dagelijkse geweld. Ondanks al zijn beweringen is Arafat niet in staat nieuwe
terreurdaden tegen Israel te voorkomen , terwijl Sharon elk incident aangrijpt om
de Palestijnen opnieuw te treffen. Zo lang de Verenigde Staten niet bereid zijn
de onverzoenlijkheid in het gebied op een evenwichtiger manier tegemoet te
treden , zullen er slachtoffers blijven vallen. Met alle gevolgen vandien , ook
voor de verhoudingen elders in de wereld.


TAIL :
Buitenlandse betrekkingen ; Politiek en Staat

