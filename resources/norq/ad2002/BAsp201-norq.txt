DOCUMENT : 201 of 254

PAPER : Algemeen Dagblad

DATE : February 4, 2002


BYLINE : VAN EEN ONZER VERSLAGGEVERS

SECTION : Sport ; Pg. 17

LENGTH : 239 words

DATELINE : Veldhoven

BODY :

HEADLINE : Vanenburg boos over afwijzing

Gerald Vanenburg is niet toegelaten tot de verkorte trainerscursus van de KNVB voor oud-internationals. De voormalige voetballer van onder meer Ajax en PSV kreeg te horen dat hij te weinig WK's heeft gespeeld.
«Belachelijk. Ik snap er niets van» , zegt Vanenburg , die met Oranje de Europese titel won , met PSV de Europa Cup 1, en bovendien diverse landstitels. Hij speelde slechts een WK : in 1990 in Italie. De officiele regel is dat een speler , behalve 42 interlands , vijf internationale finales ( EK , WK , EC1, EC2, Uefa Cup , Wereldbeker ) moeten hebben gespeeld.
Vanenburg meldde zichzelf aan voor de verkorte cursus nadat hij hoorde dat de KNVB groen licht had gegeven aan Marco van Basten , de spits met wie de middenvelder in 1988 deel uitmaakte van het Gouden Oranje.
«Ik had graag met Marco de cursus gedaan. Ik voldoe aan de regel dat je 42 interlands moet hebben gespeeld. Ik sta precies op dat aantal. Het is zo typisch Nederlands dat ze dan met het flauwe argument aankomen dat je te weinig WK's hebt gespeeld. Alsof ik niet genoeg prijzen heb gewonnen. Ongelooflijk» , foetert Vanenburg , die nu zijn heil wil zoeken in Duitsland. «Ik ben ervan overtuigd dat ze me daar wel tot de cursus toelaten.»
Vanenburg speelde in Duitsland bij 1860 Munchen en was bij die club recentelijk ook actief als assistent-trainer. Wegens onenigheid met de hoofdtrainer stapte hij na een maand al weer op.

TAIL :
Voetbal ; Sport

