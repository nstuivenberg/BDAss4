DOCUMENT : 95 of 254

PAPER : Algemeen Dagblad

DATE : February 7, 2002


BYLINE : DOOR LEON DE KORT

SECTION : Sport ; Pg. 15

LENGTH : 1063 words

BODY :

HEADLINE : «Met Eric Heiden heb ik nog een trainingspak geruild»

De meeste Nederlandse ijshockeyers die erbij waren in Lake Placid moeten diep graven in hun herinnering. Spitten naar leuke souvenirs van 22 jaar geleden blijkt niet eenvoudig te zijn.
In het geheugen van Larry van Wieren ( 51 ) is het verleden nog het best bewaard gebleven. De aanvoerder van weleer herinnert zich feilloos het gloednieuwe gevangeniscomplex dat dienst deed als atletendorp , hoe sommigen optimaal profiteerden van het restaurant dat nooit zijn deuren sloot en hoe vijandig de Canadezen naar hem keken tijdens het spelen van de volksliederen.
Ron Berteling ( 44 ) krijgt elke vier jaar weer spijt , dat hij geen fototoestel had meegenomen naar Lake Placid. William Klooster ( 44 ) zegt met enige trots dat hij als enige Oranje-international aan het Olympisch toernooi een profcontract in Canada overhield. Harry van Heumen ( 42 ) betwijfelt of hij in de vijf duels meer dan 10 minuten op het ijs heeft gestaan. Klaas van den Broek ( 46 ) denkt nog altijd met veel plezier terug aan de feestavonden in het Holland House. Henk Hille ( 42 ) lacht opnieuw om de «typisch Hollandse» discussie over het tenue voor de openingsceremonie.
En George Peternousek ( 55 ) vertelt met Tsjechisch-Brabantse tongval vol overtuiging hoe Oranje zijn openingswedstrijd tegen Amerika door een penalty in de slotseconde verloor. Fout , helemaal fout. Hij vergist zich een jaar , het moment deed zich voor tijdens het WK in de A-poule in 1981. «Oh» , reageert de Tilburger , die in 1968 na een oefenwedstrijd van Tsjechoslowakije in Nederland niet terugkeerde naar zijn geboorteland. «Speelden we helemaal niet tegen de VS ? We verloren toch in de slotseconde met 7-6, omdat Chuck Huizinga het doel van ons omver had gereden ? Dat werd met een penaltyshot bestraft. Nou ja , ik heb zo'n 800 wedstrijden gespeeld. Een geval van kortsluiting in mijn hoofd , haha.»
Vrijwel niemand weet nog veel van de vijf partijen die Oranje afwerkte. Nederland opende de serie tegen Canada ( 10-1 verlies ) , werd vermorzeld door de Russen ( 17-4 ) , verspeelde een punt tegen Japan ( 3-3 ) , liet de Polen kansloos ( 5-2 ) en sloot af met een 10-3 nederlaag tegen Finland. «Ik was een broekie dat met de grote mannen mocht schaatsen. Volgens mij heb ik het hele toernooi alleen maar complimenten uitgedeeld aan Larry van Wieren , Leo Koopmans en Jack de Heer» , meent recordinternational Berteling.
Henk Hille , tegenwoordig directeur van de Nederlandse IJshockeybond ( NIJB ) , zag onlangs weer beelden van de afstraffingen door de topteams. Hij lag dubbel toen hij een interview met Kees Jansma onder ogen kreeg. Afgedroogd door de Canadezen , maar gevolgen voor zijn zelfvertrouwen had dat niet. «Als we morgen weer tegen de Canadezen zouden spelen , zouden we ze pakken. Zeker weten» , sprak hij destijds. En over de slachtpartij tegen de Russen liet hij zich ontvallen : «Die ventjes zijn sterk , dat geef ik toe. Maar we maakten wel vier treffers. Het enige probleem was dat zij 17 keer scoorden.» Een speler maakte op veel Nederlanders diepe indruk : Jari Kurri , in Lake Placid een nieuweling , die naderhand met de legende Wayne Gretzky in de NHL schitterde. «Tijdens de laatste wedstrijd van ons viel me een jong ventje op. Kurri stond er op zijn rug. Hij scoorde vier keer in een overtal-situatie met geweldige schoten vanaf de blauwe lijn. Pas later , toen hij in de NHL terechtkwam , werd het me duidelijk dat die Kurri er niet zomaar vier in had gelegd» , aldus Van Wieren.
De Fin reisde na de Winterspelen met William Klooster naar NHL-club Toronto Maple Leafs voor een try-out. «Ik werd te licht bevonden. Maar Kurri moest nog eerder vertrekken , omdat hij geen woord Engels sprak. Later is-ie wel »iets« beter geworden dan ik» , merkt de Bosschenaar op. Klooster belandde bij diverse satellietteams van gerenommeerde clubs. Hij ondertekende zelfs een contract bij Los Angeles Kings. «Alleen heb ik niet een wedstrijd mogen meedoen.»
De vroegere aanvaller noemt de toevallige ontmoeting met Eric Heiden , de superster bij het schaatsen in Lake Placid , het meest bijzondere ogenblik. «Berteling , mijn maatje , en ik zaten samen te ontbijten en hadden niet in de gaten dat er iemand aanschoof. Toen ik opkeek , zat Heiden plotseling tegenover me. Eric Heiden. Ron en ik keken elkaar ongelovig aan. Hier zat de man die vijf keer goud had gewonnen in levende lijve. Ik heb later nog snel een kledingstuk voor zijn trainingspak geruild.»
Onvergetelijk voor velen was de stunt die de Hagenaar Jerry Schaffer uithaalde. De international die door de Zweedse bondscoach Hans Westberg was thuisgelaten , stond op een goede dag plotseling oog in oog met de spelers van Oranje. In het Olympisch dorp welteverstaan. «Hoi jongens , zei Jerry , ik heb de beveiliging uitgelegd dat ik de enige Nederlandse schansspringer ben die meedoet aan de Spelen. Ze lieten me gelijk door. Echt een staaltje Haagse bluf» , aldus Berteling.
Klaas van den Broek memoreert het concert dat popster Dionne Warwick gaf in het dorp. «Dat was daags voor de wedstrijd van de Amerikanen tegen de Russen. Gewone collegejongens met wie we een leuk contact kregen , omdat ze toevallig naast ons zaten. Dat was toch iets bijzonders : wij speelden voor plaats negen en tien , zij om het goud. Oh ja , en wat me altijd zal bijblijven , is de opening. Anderhalf uur in de bittere kou gestaan.» In een bijna clowneske uitdossing. Hille : «We kregen een blauwe rennhose , die niemand paste. Een beige broek , pullovers , truien , een donkerblauwe jas met een oranje fluoriscerende kraag. Moonboots , degelijke , zwarte PTT-schoenen en een fel oranje , fluoriscerende pet.
Voor de openingsceremonie ontstond er een komische discussie . De vraag was of we de broekspijpen van die beige broek in of over de moonboots moesten dragen. Dat gedoe duurde wel een half uur. Uiteindelijk ging de helft naar de opening met de broek erover , de andere helft met de pijpen erin. En met die petjes op , want dat moest van chef de mission Bram Leeuwenhoek. Wat waren we stinkend jaloers op de Amerikaanse ploeg. Die droeg stoere leren laarzen , Levi's jeans , een lange jas en een cowboyhoed. Wij veroorzaakten gewoon een cultuurschok.»
Oranje viert tijdens de Spelen in Lake Placid een doelpunt tegen de Polen. Jack de Heer ( nummer 8 ) , Larry van Wieren ( 3 ) en George Peternousek ( 9 ) vormen het middelpunt van de feestvreugde.

TAIL :
Foto ANP
IJshockey ; Sport ; Wintersport

