DOCUMENT : 171 of 254

PAPER : Algemeen Dagblad

DATE : February 5, 2002


BYLINE : DOOR CHRISTIAAN RUESINK

SECTION : Sport ; Pg. 21

LENGTH : 547 words

DATELINE : Amsterdam

BODY :

HEADLINE : «De bloem , dat ben ik»

Jan van Halst kent de pose van de kunstenaar. Staand naast zijn schilderij tuurt hij schuin naar boven , naar het oneindige. Een gekwelde blik. Neerslachtige schouders , maar een twinkeling in de ogen. Van Halst speelt de Grote Kunstenaar.
Zijn werk is abstract. Geschilderd in sombere tinten. Veel zwart. Opmerkelijk zijn de twee felgekleurde bloemen. Eentje is geknakt. Het symboliseert de hoop die in de kiem wordt gesmoord , legt hij met wijdse gebaren uit. Hij is depressief en lijdt aan voorjaarsmoeheid. «Niet als mens , maar als kunstenaar.»
De spelers en technische staf van Ajax kregen gisteren in het Van Gogh Museum in Amsterdam een Masterclass van kunstenaar Edgar Voss. Speciaal ter gelegenheid van de expositie Van Gogh & Gauguin , die vrijdag wordt geopend. Het werk van de Ajacieden hangt tot en met juni in het museum en wordt op 2 mei geveild bij Christie's. De opbrengst is voor de Johan Cruijff Welfare Foundation.
Alle werken zijn geinspireerd op de beroemde zonnebloem van Van Gogh. De verwachting is dat het schilderij van Van Halst het meest oplevert. Zijn kale kop glimt onder de lampen. Fotografen in het museum drommen samen om een plaat te schieten van een originele Van Halst. Peter van der Graaf van veilinghuis Christie's schat het werk van de Ajacied op ruim 1000 euro. «Jan laat de traditionele Van Gogh helemaal los» , zegt De Graaf bloedserieus. Edgar Voss : «Hij toont zijn karakter , is geen meeloper.»
Ook de creaties van Cruz , Van der Gun , Yakubu en Didulica zijn volgens Van der Graaf om verschillende redenen aantrekkelijk. Didulica is de enige die vaker een penseel beroert. De Australische reservedoelman schilderde een veld vol goudgele zonnebloemen tegen een achtergrond van een bergketen en een strakblauwe lucht.
Dwars door het beeld loopt een weg die verdwijnt in de horizon. Alsof je naar de outback in Australie kijkt. «Hier spreekt een gevoel van heimwee uit» , zegt De Graaf. Didulica herkent de link met zijn vaderland. Maar is niet tevreden over zijn prestatie. «Normaal schilder ik abstracte kunst met flair. Ik ben nu bezig met een werk voor Chivu. Een schilderij dat hij kan ophangen in zijn nieuwe huis. Het is mijn hobby. Het ontspant en wijkt totaal af van het voetbal dat vooral fysiek veel van je vraagt.»
De kwaliteit van de kunstwerken is beter dan verwacht. Voss is met name gecharmeerd van de productie van Galasek. «Ik dacht dat hij vaker had geschilderd. Hij is iemand die talent heeft en daarmee meer zou kunnen doen. Hij gebruikt lagen en werkt over heel het doek. Zijn compositie begint ook niet in het midden , zoals de meesten doen.» Van der Graaf : «Er zit snelheid in. De stelen van de bloemen zijn in een streek neergezet.»
De spelers en technische staf lachen om elkaars werk en om de verhalen die erbij horen. Vierklau vertelt bloedserieus dat hij zichzelf heeft geschilderd. «De bloem dat ben ik.» Zijn kleuren zijn felrood en oranje. «Hij moet een warmbloedig mens zijn» , zegt Van der Graaf. Vierklau knikt. Verderop giechelen zijn ploeggenoten. Zo veel creativiteit. Dat had niemand achter de staalharde back gezocht.
Jan van Halst toont zijn abstracte versie van Van Goghs Zonnebloem.

TAIL :
Foto ANP
Voetbal ; Schilderkunst ; Kunst en Cultuur ; Kunst ; Beeldende Kunst ; Sport

