DOCUMENT : 69 of 158

PAPER : Algemeen Dagblad

DATE : February 6, 2002


BYLINE : VAN ONZE REDACTIE ECONOMIE

SECTION : Binnenland ; Pg. 2

LENGTH : 209 words

DATELINE : Amsterdam

BODY :

HEADLINE : Kassa zonder caissieres bij HEMA

Voor de nieuwste kassa's zijn voortaan geen caissieres meer nodig. Fabrikant NCR introduceert maandag de eerste zelfbedieningskassa. De klant scant zelf de streepjescodes van de artikelen en rekent af met pinpas of chipknip.
«Een heel ingenieus systeem voorkomt dat klanten er vandoor gaan zonder te betalen» , verzekert kassafabrikant NCR. «Maar daar kunnen we nog niks over zeggen.»
De eerste volautomatische kassa van Nederland komt te staan bij een HEMA in Noordwijk.
Volgens NCR zijn zelfbedieningskassa's reeds ingeburgerd in de Verenigde Staten. Het systeem wijkt overigens af van de eerder ingevoerde zelfscanner bij Albert Heijn. Daarbij kunnen consumenten wel zelf de artikelen scannen , maar moeten ze afrekenen bij een levensechte caissiere.
De Dienstenbond CNV maakt zich geen zorgen over de banen van de duizenden caissieres in Nederland. Bestuurder G. Reizinga : «Ik dacht eerst aan een 1-april grap en kan me niet voorstellen dat in Noordwijk het zevende wereldwonder wordt gepresenteerd. Dit is geen doorbraak in de detailhandel. Als het echt zinvol was , hadden de grote winkelketens dit al lang ingevoerd.»

TAIL :
Detailhandel ; Innovatie en uitvindingen ; Wetenschap en Techniek ; Economie ; Bedrijfstakken ; Handel

