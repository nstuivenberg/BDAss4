DOCUMENT : 13 of 59

PAPER : Algemeen Dagblad

DATE : February 8, 2002


BYLINE : DOOR ROBERT HAAGSMA

SECTION : Cultuur & Media ; Pg. 12

LENGTH : 799 words

DATELINE : Amsterdam

BODY :

HEADLINE : Liever zingen dan zwoegen

Folkzanger Luka Bloom - op 11 februari staat hij in Carre - ergert zich aan de sfeer van mystiek die ontstaan is rond de muziek uit zijn vaderland Ierland. «We verdienen ons geld gewoon liever met een paar uur per dag zingen , spelen of dansen , dan met een volledige werkweek.»
Luka Bloom ( 46 ) legt de schuld vooral bij platenmaatschappijen , media en toeristenbureaus. Allemaal schilderen ze een beeld van Ierland als een Keltisch paradijs , waar van die authentieke types zingend , drinkend en dansend door het leven hobbelen , moppert hij. Spektakelstukken als Riverdance en Lord of the dance , en cd's vol in echo gedrenkte zwijmelzang versterken dit romantische beeld nog eens.
«Het is een karikatuur van onze cultuur» , bromt de zanger , verder een beminnelijke en wat onopvallende verschijning. «Mijn land dreigt zo een soort Disneyland te worden , waar toeristen zich kunnen vergapen aan van die schattige mensen die zomaar in het wild rondlopen. Natuurlijk , muziek is belangrijk in Ierland. Ga naar een willekeurig dorp , loop daar zomaar een woning binnen en vraag wie er van de gezinsleden zingen of musiceren. Er zijn er altijd wel een paar.»
«Ik erger mij vooral aan de sfeer van mystiek die er omheen geweven wordt. Alsof er iets bijzonders in de lucht hangt. De werkelijkheid is heel wat minder verheven. Wij Ieren lopen niet zo hard. We verdienen ons geld liever met een paar uur per dag zingen , spelen of dansen dan met een volledige werkweek.» Lachend : «In dat opzicht is Ierland eigenlijk het Jamaica van Europa.»
Luka Bloom beaamt volmondig dat dit ook hem ruim een kwart eeuw geleden motiveerde om zijn leven aan de muziek te wijden. Hij trok in de jaren 70 de wereld rond en spoelde ook enkele keren aan in Nederland. In 1979 nam hij in Friesland zelfs een plaat op , die nog onder zijn echte naam Barry Moore verscheen. Nadien veranderde hij zijn naam in Luka Bloom , om niet eeuwig geassocieerd te worden met zijn oudere broer Christy Moore , ook een bekend folkzanger.
In de jaren 90 maakte hij veel indruk met cd's als Riverside , The acoustic motorbike en Turf , die via de grote platenmaatschappij Warner Music verschenen. Met een herkenbare stem vertolkte hij fraai gearrangeerde folk , waarmee hij tot in Australie en Amerika succes had. Later zette de multinational Luka Bloom toch op straat en besloot de zanger - noodgedwongen - het heft in eigen hand te nemen.
«Bemoei je maar niet met de zakelijke kant van het verhaal , vertelden platenmaatschappijen mij altijd. In die wereld proberen ze artiesten nog altijd dom te houden. Het heeft ook mij er lang van weerhouden voor mijzelf te beginnen. Ik was bang voor de onzekerheid , vooral in financieel opzicht. Nu bestier ik een klein kantoortje. Ik begin het zelfs leuk te vinden. Mijn platen financier ik zelf en ik sluit contracten af met distributeurs over de hele wereld. Ik heb artistiek mijn handen eindelijk vrij.»
De eerste cd verscheen in 2000 en bevatte opvallende covers van onder meer ABBA , The Cure en Radiohead. Het was een voorzichtige eerste stap , erkent Luka Bloom nu. «Het risico was natuurlijk aanzienlijk dat het hele avontuur zou mislukken. Ik zag in dat geval liever een plaat vol songs van anderen in de ramsj verdwijnen , dan een cd met allemaal eigen pennenvruchten.»
De cd verkocht echter goed en schonk de Ierse zanger voldoende zelfvertrouwen om eind 2001 een plaat met eigen werk uit te brengen : Between the mountain and the moon. Het bleek een opnieuw sterke cd , met in een aantal nummers een gastbijdrage van zijn landgenote Sinead O'Connor. «Ik ken haar al wat langer. Ik weet dat ze door de buitenwereld soms niet goed begrepen wordt , maar daar sta ik buiten. Voor mij is zij de beste zangeres die Ierland ooit heeft voortgebracht. Ooit zal ook de rest van de wereld dat inzien. Toen ik met haar in de studio zat werd ik opnieuw getroffen door de enorme zeggingskracht van haar stem.»
De zanger vertelt dat de nieuwe plaat een samenvatting is van bijna 30 jaar musiceren. «Alle kanten van mijn muzikantschap zijn erop vertegenwoordigd. Mijn traditionele voorkeur , maar ook mijn hang naar meer moderne soorten muziek. Ik ben nooit een purist geweest.» Het is werk dat ook centraal zal staan tijdens zijn concert in theater Carre in Amsterdam , waar Luka Bloom zichzelf op gitaar zal begeleiden.. «Ik kijk enorm uit naar die avond. Ik heb veel goede dingen over die zaal gehoord. Ik heb alleen begrepen dat er veel artiesten optreden die tegen hun pensioen aanhangen. Iemand vroeg mij dus ook onlangs : »is dit het slotakkoord van je loopbaan ? «. Ik kan iedereen geruststellen : ik ben voor mijn gevoel nog maar net begonnen.»
Concert Luka Bloom ,
Carre Amsterdam 11-2.
Luka Bloom.

TAIL :
FOTO ROBBERT SLAGMAN
Popmuziek ; Kunst en Cultuur ; Kunst ; Muziek

