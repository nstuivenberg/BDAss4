DOCUMENT : 5 of 94

PAPER : Algemeen Dagblad

DATE : February 9, 2002


BYLINE : DOOR ONZE CORRESPONDENT AART HEERING

SECTION : Buitenland ; Pg. 7

LENGTH : 531 words

DATELINE : Rome

BODY :

HEADLINE : Italiaanse luchtverkeersleiders krijgen ontslag

De Italiaanse minister Tremonti ( Financien ) heeft het voltallige bestuur van de nationale luchtverkeersleiding ( ENAV ) op staande voet ontslagen. Dat gebeurde na de publicatie van afgeluisterde telefoongesprekken van ENAV-bestuurders in het dagblad La Repubblica.
De telefoontaps en andere afluisterapparatuur waren aangebracht op last van de rechtbank van Milaan , in het kader van het gerechtelijk onderzoek naar de ramp op de luchthaven Linate. Daarbij vielen op 8 oktober 118 slachtoffers. Na het ongeluk , waarbij een Zweeds lijntoestel op een particulier vliegtuigje botste , vielen direct onregelmatigheden op. Zo bleek een al jaren eerder aangekochte grondradar nooit te zijn geinstalleerd en was de baanverlichting onvolledig.
Er volgde een onderzoek naar de leiding van het orgaan dat moet toezien op de veiligheid van de luchthavens. Het ( voorlopige ) resultaat is een pak van 3000 pagina's transcripties , waaruit de ENAV naar voren komt als een brandhaard van corruptie , vriendjespolitiek en mismanagement. In de vele gesprekken maken de bestuursleden zich nauwelijks druk over de luchtveiligheid en des te meer over het behoud van hun eigen positie , waarvoor ze regelmatig naar politieke beschermheren bellen. Voorzitter Sandro Gualano geeft in een prive-gesprek toe , «dat technische - en beleidsfouten onderhand de dood van passagiers veroorzaken».
Een andere topmanager meldt dat ook op het vliegveld van Napels een nieuwe radar al vijf jaar ligt weg te roesten. Tegelijk stelt een ENAV-manager in Milaan voor om de leden van de na het ongeluk van Linate ingestelde veiligheidscommissie een douceurtje van 100.000 euro toe te stoppen , op voorwaarde dat ze dan geen onderzoek verrichten.
Bovendien is de ENAV het toneel gebleken van een grootscheepse dans om steekpenningen. Rosario , een gesprekspartner van Gualano , houdt de twee jaar geleden aangestelde directeur voor dat «dit hier een echte bende is. Er gaan hier miljoenen aan smeergeld rond en iedereen is er bij betrokken». Hij legt ook uit hoe dat gaat. «Wanneer bij Vetrociset , het bedrijf dat radarapparatuur levert aan de luchthavens , een bestelling wordt geplaatst voor 50 miljoen euro , wordt daarvoor 20 procent extra aan BTW in rekening gebracht. Vervolgens spreek je met de juiste mensen af dat dit BTW-vrij is en verdeel je de 10 miljoen.»
Uit de gesprekken blijkt verder dat de staatssecretaris van Verkeer , Mammola , de man is die de zakelijke contacten onderhoudt tussen de ENAV en bedrijven die zijn partij Forza Italia steunen.
Om een einde te maken aan de janboel bij de ENAV , die ongetwijfeld zal leiden tot een proces wegens corruptie en fraude , heeft het ministerie een manager van buiten ingehuurd. Massimo Varazzani ( 50 ) heeft carriere gemaakt in het bankwezen en in Armani's concern Simint. Varazzani zal het niet gemakkelijk krijgen. Sinds 1994, toen de ENAV de spil was van een ander smeergeldschandaal , heeft de luchtvaartleiding al vijf topmannen versleten en is zij twee keer eerder onder curatele gesteld door de regering.

TAIL :
Luchthavens ; Verkeersveiligheid ; Fraude en corruptie ; Recht ; Criminaliteit ; Delicten ; Verkeer en Vervoer ; Wegverkeer ; Luchtvaart

