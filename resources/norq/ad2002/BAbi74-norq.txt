DOCUMENT : 74 of 158

PAPER : Algemeen Dagblad

DATE : February 6, 2002


BYLINE : VAN ONZE POLITIEKE REDACTIE

SECTION : Binnenland ; Pg. 3

LENGTH : 228 words

DATELINE : Den Haag

BODY :

HEADLINE : Korthals : juist minder schikken

Minister Korthals ( Justitie ) is het oneens met procureur-generaal De Wijkerslooth. Anders dan de pg , verwacht Korthals dat het aantal grote schikkingen de komende tijd zal afnemen.
Bij zaken die gevoelig liggen zal het Openbaar Ministerie ( OM ) geen schikking aanbieden , tenzij het echt niet anders kan. Het gaat dan om een promille van alle rechtszaken , aldus Korthals. Van een meningsverschil tussen De Wijkerslooth , voorzitter van het college van procureurs-generaal , en de minister is absoluut geen sprake , benadrukte Korthals gisteravond in de Tweede Kamer.
Gisteren zei De Wijkerslooth in deze krant dat het OM niet minder , maar juist meer strafzaken met verdachten moet schikken : «Wij vinden het om allerlei redenen verstandig dat de schikkingen blijven bestaan en zelfs toenemen , want de rechter kan nu al het werk niet aan.» Korthals erkende dat er in het algemeen een trend is om meer te schikken , maar dat heeft niets te maken met grote zaken , aldus Korthals.
Verscheidene fracties in de Kamer constateerden dat er wel heel veel verschil zat tussen de opvattingen van De Wijkerslooth en Korthals. Onzin , oordeelde de VVD-bewindsman. «Wij praten over vier transacties die volgens de huidige regels niet meer mogen. Het is verleden tijd.»
Op pagina 8 : Commentaar

TAIL :
Justitie ; Strafrecht ; Openbaar ministerie ; Recht ; Rechterlijke Macht

