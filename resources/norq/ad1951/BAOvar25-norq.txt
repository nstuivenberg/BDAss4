
SOURCE :

SECTION :

LENGTH :

BYLINE :

DATELINE : 29 augustus 1951

BODY :

HEADLINE : Telescoop

Een Oostenrijkse moeder kan haar kind verkopen , zonder gevaar door de politie te worden lastig gevallen Dit is vorige week gebleken , toen een vrouw in Wenen trachtte haar zoon Berti te verkopen aan een kinderloos echtpaar voor 5000 schillingen. Het handeltje ging niet door , omdat Berti , die elf jaar is , bij de onderhandelingen aanwezig was , bang werd en er met een andere vrouw over sprak , die terstond de politie waarschuwde.
Daar kreeg zij te horen , dat de Oostenrijkse wet dergelijke transacties niet verbiedt. Van overheidswege kan men alleen tussenbeiden komen in geval van kinderroof of mishandeling. Daarop ging de vrouw naar een instantie voor sociale zorgen. Met de hulp , die men haar daar bood , zal thans gezocht worden naar goede pleegouders voor Berti. Dit helpt hem voor het moment.
Maar zijn moeder stelt pogingen in het werk om hem terug te krijgen om hem tenslotte toch nog te verkopen.

In Yuba City in Californië zijn twee hengelaars beboet wegens het vangen van een fazant. Zij bekenden schuld. Het wapen was een vishengel. Een jachtopziener vertelde hoe het in zijn werk was gegaan. Hij zag de beide mannen in een auto rijden , waaruit een vishengel stak Die gebruikten zij om fazanten neer te slaan. Zij waren van een vistochtje op de thuisweg en diep teleurgesteld , dat zij niets gevangen hadden.
En ze wilden niet met lege handen thuiskomen.
Toen gingen ze maar fazanten meppen.


Erminio Machetti , oud zestig jaar , wonende in Turijn , is dezer dagen getrouwd met een 56-jarige vrouw. Veertien dagen later verliet hij haar . «Zij doet niets dan eten. De eerste week was ik al door mijn spaarduitjes heen en na twee weken was ik geruïneerd». Zijn vrouw zegt dat zij voldoende onderhoudskosten zal eisen om haar «gezonde eetlust te kunnen bevredigen».


