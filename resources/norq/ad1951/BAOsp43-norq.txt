
SOURCE :

SECTION :

LENGTH :

BYLINE :

DATELINE : 29 augustus 1951

BODY :

HEADLINE : PRONK wereldkampioen achter grote motoren

Van onze speciale verslaggever.

MILAAN , Dinsdagavond. -

Juist het nummer , waarop men geen Nederlandse overwinning had verwacht - de wedstrijd achter grote motoren - heeft ons land een wereldkampioen gebracht : Jan Pronk. En hiermee zijn de baankampioenschappen , die Nederland zoveel teleurstellingen brachten , toch nog geëindigd in een Nederlandse zegepraal.
Bakker speelde in deze steyersfinale geen grote rol en eindigde als zesde met een ronde achterstand.
Met grote spanning had men deze finale tegemoet gezien , omdat het de eerste maal na de oorlog was , dat weer Duitse stayers aan de strijd om het wereldkampioenschap achter grote motoren deelnamen , namelijk Lohmann en Schorn , die zich beiden in de finale hadden geplaatst. Met hen startten de Fransen Lemoine en Lesueur. de Belg Leliaert en onze landgenoten Pronk en Bakker.
In de eerste tien k.m. had de strijd nog weinig te betekenen. Men tastte de onderlinge krachtsverhouding af en het duurde tot na de twintigste k.m. eer er werkelijk van grote strijd sprake werd.
Lohmann had zich aan de kop genesteld met achter zich Lesueur op de tweede en Pronk op de derde plaats. Nadat er 30 k.m. waren afgelegd , had Lohmann nog de leiding , doch toen Lesueur scherp aanzette wist hij na harde strijd over de Duitser heen te komen. Pronk profiteerde van deze onderlinge strijd en in een machtige rush van twee en een halve ronde draaide hij enkele tegenstanders voorbij onder wie Lesueur , zodat onze landgenoot aan de kop kwam. Herhaalde aanvallen heeft hij hierna op zijn leidersplaats het hoofd moeten bieden , doch hij slaagde hierin wonderwel in prima samenwerking met Bakker en met een voorsprong van vijftig meter op de Belg Leliaert beëindigde hij de race over 100 k.m. met een tijd van 1 uur 21 min. 30.6 sec. ( gem. snelheid 73.610 ); 2.
Leliaert ( B ) op 50 meter ; 3. Lemoine ; 4.
Lesueur ; 5. Lohmann ; 6. Bakker ; 7.
Schorn.


