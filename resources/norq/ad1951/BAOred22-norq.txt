
SOURCE :

SECTION :

LENGTH :

BYLINE :

DATELINE : 27 september 1951

BODY :

HEADLINE : Algemeen Dagblad. Belasting betalen

Deurwaarders mogen zich in de uitoefening van hun beroep niet vaak in de waarderende belangstelling van het publiek verheugen. Wanneer ergens een executoriale verkoop plaats heeft , dan hebben vele van de omwonenden en toevallig voorbijgaanden in de regel zeer veel medelijden met het lijdend voorwerp van de deurwaarderlijke werkzaamheid. Komt daar dan nog een dramatisch effect bij , zoals dezer dagen te Rotterdam , waar de betrokkene in een toestand van zenuwachtigheid geraakte en zijn meubelen voor een deel het raam uitwierp , dan kan men daar ontroerende verslagen in de dagbladen over lezen en schudden velen het hoofd over zoveel hardvochtigheid bij de fiscus.
Laat ons echter deze gelegenheid aangrijpen , om de zaken te stellen zoals zij gesteld moeten worden.
Er is in ons land een zeer grote achterstand in het betalen van belastingen en het bedrag , dat verschuldigd is , maar oninbaar blijkt , loopt in de tientallen millioenen. Na 1945 is de fiscus aanvankelijk zeer lankmoedig opgetreden , maar deze houding moest wel worden herzien , omdat de omvang van de niet-betalingen onrustbarend werd , nu voor velen de voordelige jaren direct na de oorlog in het tegendeel zijn verkeerd. Niettemin wordt wat betreft de inkomstenbelasting steeds een uiterst inschikkelijke houding aangenomen.
Voor wat betreft enige andere betalingen mag de overheid dat zeker niet doen. Men weet , dat de arbeider direct bij het ontvangen van zijn loon belasting betaalt , welke de werkgever door moet sturen. Hetzelfde geldt van de premies voor de sociale verzekeringen.
Ook de omzetbelasting dient direct te worden betaald. Het is geen geld van de zakenman , maar van de overheid. Eigenlijk is de zakenman in dit geval slechts «ontvanger» voor de overheid , gelijk zulks het geval is met het doorgeven van de loonbelasting.
In het hierboven vermelde Rotterdamse geval werd ter verontschuldiging aangevoerd , dat de man door het faillissement van een ander gedupeerd was. Deze voorstelling van zaken deugt niet. Ieder , ook de kleinste zelfstandige , moet iedere week de gelden , waarvan hij slechts de bewaarder is , terzijde leggen en er niet aan komen. Gebruikt hij toch die gelden , dan maakt hij zich ongetwijfeld schuldig aan een afkeurenswaardige en bovendien uiterst gevaarlijke daad.
Van de duizend kleine zelfstandigen zullen er 999 zeker behoorlijk en voorzichtig handelen. Zij , die een uitzondering op deze regel maken , brengen zich zelf niet alleen in gevaar , maar maken zich schuldig aan oneerlijke concurrentie tegenover hun bedrijfsgenoten , die wel aan hun verplichtingen voldoen.
Het is om dit alles goed , dat de fiscus optreedt , temeer , waar het optreden waarlijk niet overhaast gebeurt.
Men kan mededogen gevoelen met degenen , die door vaak verklaarbare handelingen in moeilijkheden geraken , maar men moet zich toch voor ogen blijven stellen , dat in ai deze gevallen de betrokkenen zich schuldig maakten aan gedragingen , welke even afkeurenswaardig als onverstandig waren en dat zij zich bovendien jegens de anderen , die zich wel goed gedroegen , een voorsprong verschaften , waarop geen enkel recht bestaat.
De belastingen zijn te hoog , maar het gaat niet aan , dat iemand zich zelf door niet-betaling een bevoorrechte positie verschaft. Dat kiemt temeer , waar het geld betreft , dat men slechts tijdelijk onder zich heeft en dat dus zeker geen «eigen geld» is.
Medelijden is goed , maar helder inzicht is beter. Deurwaarders treffen terecht nalatigen , maar beschermen tevens degenen , die wel hun verplichtingen nakomen.


