
SOURCE :

SECTION :

LENGTH :

BYLINE :

DATELINE : 24 september 1951

BODY :

HEADLINE : Geen doelpunt bij Sparta-Xerxes

Het plaatselijke treffen tussen Sparta en Xerxes , waarvoor grote belangstelling bleek te bestaan , heeft niet aan de verwachtingen beantwoord. Het was een slappe en aan beide zijden vaak slordig gespeelde wedstrijd , waarbij twee onmachtige voorhoeden hebben geprobeerd een doelpunt te maken.
Ook de rest van de ploegen bleef beneden het middelmatige , al was Xerxes technisch wat beter en slechts de beide doelverdedigers zouden voor een voldoende in aanmerking komen. Zwaar was hun taak echter niet , want de gevaarlijke schoten , die op beide doelen werden afgevuurd , waren op de vingers van één hand te tellen. Xerxes zakte na een actieve tien minuten , waarbij uit twee hoekschoppen de bal respectievelijk door Tiebout en Verbeek uit het doel werd gehouden , af en het werd een gelijk opgaande strijd met slordig afgewerkte aanvallen , waarbij bleek dat Beun ook ditmaal niet zuiver kon richten. De voorhoede van Sparta , waarin Brandse en Molenbeek zeer zwak waren , bracht het slechts tot enkele onbetekenende aanvallen.
De tweede helft was vrijwel een afspiegeling van de eerste ; alleen kwamen er nu wat meer uitschieters voor , waardoor er even spanning voor de doelen kwam , waaraan door goed ingrijpen van de doelverdedigers meestal spoedig een einde werd gemaakt. Xerxes , waarin De Leeuw weer de spilplaats bezette , verkreeg toen enig veldoverwicht. Bij Sparta brak Van Eden in de laatste minuten enkele malen goed door , doch zijn schoten kwamen in het zijnet terecht.
Met blanke stand kwam het einde.


