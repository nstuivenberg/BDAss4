
SOURCE :

SECTION :

LENGTH :

BYLINE :

DATELINE : 29 september 1951

BODY :

HEADLINE : STIJN STREUVELS. tachtig jaar

Ruim een halve eeuw geleden sloot een bakker in het Vlaamse dorpje Avelghem zijn oven en koos de schrijversloopbaan. Hij heette Frank Lateur , was een neef van Guido Gezelle en heeft zich als Stijn Streuvels een grote lezerskring verworven , wie het feit van zijn tachtigste verjaardag op 4 October niet onverschillig zal laten. Hij is een der zuiverste en dichterlijkste auteurs van het Westvlaamse leven geworden , die een rijke taal in een rijk oeuvre heeft vastgelegd. De nadrukkelijke oubolligheid , welke op zovele plaatsen het werk van Felix Timmermans ontsiert , is hem vreemd gebleven.
Met ernst en bewogenheid en eenvoudige humor heeft hij de boeren van zijn geboortegrond getekend.
Er is geen psychologisch raffinement in zijn romans en novellen en men heeft op dat punt overeenkomst willen zien met zijn grote oom , die over even weinig mensenkennis beschikte.
Stijn Streuvels staat even objectief en onbevangen tegenover de wereld van zijn proza. Hij ontleent zijn figuren en situaties aan de werkelijkheid en laat zijn persoonlijke gevoelens en persoonlijk oordeel er buiten. Dat men het gemis aan diepgaande karakteristiek niet voelt bij de levensechtheid van zijn stijl en beschrijvingen is een bewijs temeer van zijn bijzonder en natuurlijk talent.

Debuut sensatie

Zijn debuut , Lenteleven , was niet veel minder dan een sensatie. «De onderpastoor van Avelghem liep zelfs de buurt af om de brave zielen tegen mij en mijn boek te waarschuwen en sprak met verontwaardiging over de slechte schrijver , die ergernis gaf op de parochie.
Zekere dag vond ik mijn moeder zitten wenen , omdat ik de schande op onze familie had gehaald» , vertelt Streuvels in zijn memoires , waaraan hij thans bezig is.
Hij begreep deze drukte niet over een tamelijk onschuldig boek : «ik stond eenvoudig verrast. Ik had naar de lucht , de wolken , de bomen gekeken , de mensen opgemerkt in hun doen ; gezien wat er om me heen gebeurde , het in mij opgenomen en neergeschreven , gelijk het me was ingevallen , zonder er iets mee te bedoelen..» Die argeloosheid en ontvankelijkheid voor eenvoudige indrukken zijn zijn grootste charme gebleven , welke men in al zijn boeken terugvindt. Naast misschien zijn bekendste werk De Vlaschaard , waarmee hij in België twee staatsprijzen voor - letterkunde verwierf , vindt men meesterlijke verhalen in zijn bundel Werkmenschen , als Horieneke en Het leven en de dood in den Ast , terwijl nog een hele reeks titels getuigt van het vruchtbare dichterschap van Vlaanderens grote moderne prozaschrijver.


