
SOURCE :

SECTION :

LENGTH :

BYLINE :

DATELINE : 27 september 1951

BODY :

HEADLINE : Problemen om het rijk van de Mikado. Onder mannen leeft nog het oude Japan. De vrouw is veranderd : zij geniet van haar vrijheid

door Jean A. Keim.

EEN nieuw woord heeft in de Japanse taal burgerrecht verkregen : het woord «naoorlogs».
De Japanners spreken over het naoorlogse tijdperk , de naoorlogse ontreddering , de naoorlogse jeugd en het veelvuldig gebruik van dit woord is kenmerkend voor de op velerlei gebied heersende onzekerheid , sinds de verpletterende nederlaag vele oude begrippen heeft stukgeslagen en de toekomst van Japan er geheel anders is gaan uitzien. In het bijzonder de jeugd is van haar ankers losgeslagen.
Sommige jongelieden hebben geen hoop meer en plegen zelfmoord door zich in een van de vulkanen te storten of in een waterval , daarmee in hun ontreddering teruggrijpend naar oude Japanse gebruiken.
Ik heb een verkoping meegemaakt van handtassen , sieraden en paraplu's welke eigendom waren van die ongelukkigen ; de opbrengst diende om de onkosten te bestrijden van de begrafenissen in het afgelopen jaar.
Allerminst levensmoe zijn de Japanse vrouwen , want zij nebben een nieuwe wereld ontdekt. Tijdens de oorlog namen zij op kantoren en labrieken de plaatsen in van de man nen , die op de fronten vochten en sneuvelden , en zij leerden het leven anders bezien. Vroeger waren zij onderdanig en bleven zij rustig en gedwee thuis , terwijl de mannen het recht hadden met vrienden uit te gaan en zich te vermaken in de eetzalen en andere buitenshuizigheden ; tegenwoordig ziet men de vrouw aan de zijde van de man winkelen en gaat ze 's avonds mee uit. Vele mannen die terugkeerden van de fronten , begrepen niet , dat er iets veranderd was en de vrouw meer vrijheid voor zich opeiste. Een groot aantal echtscheidingen was daarvan het gevolg De oorlog heeft overigens de geisha's niet doen verdwijnen. Deze meisjes hebben tot taak de bezoekers van eetgelegenheden met zang en dans te amuseren , opdat die hoge verteringen maken.
Van jongs af aan worden zij geoefend in zang , dans en declamatie , waarbij tevens veel zorg wordt besteed aan het aankweken van goede manieren. De man , die een geisha het hof wil maken moet goed van de tongriem gesneden zijn en iets van het bloed van een Don Juan in zich hebben.
Ik heb in de oude stad Kyoto een zeer merkwaardige voorstelling bijgewoond van een groep geisha's. In elke hoek van de zaal bracht een orkestje van vijf geisha's muziek ten gehore , terwijl op het toneel tussen zeer moderne decors andere geisha's zeer gracieuze balletten dansten. De bezoekers , onder wie vele vrouwen , zaten gehurkt op de vloer.

Oude tijden

Er zijn ook Japanners , die zich blijven vastklampen aan de oude tijden. Op een avond dineerde ik in een klein restaurant in Ginza , de amusementswijk van Tokio , waar bij donker de lichtjes branden van honderden cabarets en nachtclubs. Het restaurant droeg de Franse naam «Chez Elle» , de eigenaar sprak vrij goed Frans en vele vaste klanten waren Japanners , die al eens in Frankrijk waren geweest.
Toen ik de eigenaar in het Frans aansprak kwam een oude bebaarde man op me toe en zei : Ik hoor , dat u Fransman bent en dat doet me genoegen. Jaren geleden was ik militair attaché in Parijs.
Ik nodigde hem uit aan mijn tafeltje plaats te nemen en dat deed hij , samen met een van zijn vrienden. De vriend mengde zich plotseling in het gesprek en deed een uur lang felle uitvallen tegen de politiek van de Westelijke landen , die volgens hem Japan in de armen wierpen van het communisme door het militair weerloos te houden.
- Waarom vechten jullie in Korea ? Wij kennen dat land. Herwapen ons en wij zullen het Verre Oosten tegen verder opdringen van het communisme verdedigen.
Gedurende de uitval zweeg de oude man , die me het eerst had aangesproken.
Later hoorde ik. dat hij een generaal was met slechts twee sterren , terwijl de ander er drie had. Beiden hadden de een of andere vage functie in het bezettingsapparaat.
De generaal had gezwegen over de vele oorlogsverminkten , die je dagelijks kunt zien op de bruggen , op de hoeken van de straten en in de treinen. Zij proberen aan de kost te komen met vioolspelen of bedelen. Zij weigeren echter trots om geld aan te nemen van een vreemdeling.

Eenheidskleding

De schoolkinderen in Japan dragen eenheidskleding , voornamelijk om geldelijke redenen , want de matrozenpakjes kunnen in massaproductie gemaakt worden. Om dezelfde redenen hebben de Japanse vrouwen de Europese ( of liever de Amerikaanse ) mode overgenomen , hetgeen hun overigens slecht flatteert. De nationale klederdracht daarentegen met bewonderenswaardige veelkleurige patronen staat hun prachtig.
Maar de prijs van een kimono met een obi , een brede zijden ceintuur , is buiten bereik van de gewone gezinnen.
Tokio is bijna geheel afgebrand met alle voorraden kimono's en obi's.
In Kyoto overheerst nog de kimono , want die oude stad , tot 1869 de hoofdstad van Japan , is voor bombardementen gespaard gebleven. Alle oude huizen staan er nog en als overdag in de brandende zon de vrouwen in hun bonte , felkleurige kimono's door de straten lopen krijgt men de indruk van een film in technicolor.
Midden in de stad zijn duizenden houten tempels opgetrokken , die toegang geven tot tuinen met vijvertjes en bruggetjes. Onder het maanlicht 's avonds glinstert er het zand , dat eeuwen geleden werd aangevoerd om branden te kunnen bestrijden. De stad trekt duizenden touristen en ook vele in het wit geklede pelgrims , die 's nachts de bergen beklimmen en blazend op lange pijpen de boze geesten naar de toppen verjagen.
In de dorpen rondom Kyoto leeft de bevolking volgens de oude tradities. De Japanner wil daar in vrede leven en werken en werpt van tijd tot tijd geld voor de ingang van de tempels , opdat de moesson gunstig zij. Hij is zeer beminnelijk jegens vreemdelingen , die zijn gasten zijn.
Een ander Japan is evenmin dood , het Japan , dat meent al het nieuwe zelf uitgevonden te hebben. Toen boven Hirosjima de eerste atoombom was uitgeworpen zei radio-Tokio : Het is geen nieuw wapen. De Angelsaksische mogendheden hebben bij de ontwikkeling er van gebruik gemaakt van Japanse onderzoekingen op het gebied van atoomenergie .. . Deze bewering kwam. voort uit een mentaliteit , die nog steeds leeft.

Man in uniform

Op een dag had ik vergeefs per taxi naar een vriend gezocht. Ik liet de chauffeur stoppen voor een van de politieposten die in elke wijk van Tokio te vinden zijn. om daar inlichtingen in te winnen. Mijn chauffeur wilde uitstappen , maar ik gaf hem te kennen , dat hij best vragen kon stellen door het open raampje van het portier. Plotseling zette de chauffeur de motor aan , reed vijftig meter terug , zette de motor weer af , stapte uit , naderde eerbiedig de politiepost en boog diep. Hij ging met de politieagent mee naar binnen , kwam eerst vijf minuten later weer terug , boog nog een paar keer , en stapte toen weer in om verder te zoeken naar het huis van mijn vriend. Tevergeefs overigens , want de inlichtingen van de politie klopten niet erg.
Het gedrag van de chauffeur kwam me eerst zeer vreemd voor , maar later begreep ik er meer van. Een politieagent , in gewone doen een hoffelijke en beminnelijke kerel , wordt een ander mens zodra hij een uniform aan heeft. Dan moet zijn waardigheid geëerbiedigd worden , dan wil hij zeer beleefd en onderdanig aangesproken worden en kan hij zich veroorloven zonder veel complimenten met zijn landgenoten om te springen. Mijn chauffeur waagde het daarom niet mijn instructies op te volgen.
Het is gevaarlijk om een man in uniform te kleden ; deze algemene waarheid geldt in het bijzonder voor de Japanner.
Japan heeft geen leger , slechts een politiemacht van tweehonderdduizend man , maar de herwapening is aan de orde van de dag. Hoe denkt de gemiddelde Japanner hierover ? Is hij de mening toegedaan van de journalist , die zei : - Wij zijn geen militaristen. Wij worden ervoor betaald om het niet te zijn.
Ik ben daar lang niet zeker van.

Kader : IN zijn darde artikel over Japan wijst de Franse JOURNALIST JEAN A. Keim erop , dat de Japanse vrouwen veranderd zijn.
Maar onder de mannen zijn er velen die de tijden van vroeger niet vergeten zijn en nog grote aspiraties koesteren. Is Japan nog militaristisch ? De EERBIED voor de uniform is in elk geval gebleven.



