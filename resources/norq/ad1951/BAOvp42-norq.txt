
SOURCE :

SECTION :

LENGTH :

BYLINE :

DATELINE : 5 juli 1951

BODY :

HEADLINE : Nervositeit

Van onze parlementaire correspondente

DEN HAAG -

Tegen de tachtig kamerleden waren gistermiddag naar de vergadering van de Tweede Kamer getogen voor de stemming over de motie van de anti-revolutionnaire afgevaardigde Van den Heuvel. Hun grote belangstelling is stellig ook te danken aan de spanning , die zich van hen heeft meester gemaakt , nu het debat over de belastingvoorstellen zo ver gekomen is , dat de verhoudingen zich scherp beginnen af te tekenen.
- Lieftinck weet van geen wijken , zo was reeds bij het begin van de vergadering bekend. Het gaat hard tegen hard. In het overleg tussen de indieners der amendementen en de minister was men niet tot bevredigende resultaten gekomen , zo verluidde het.
De Kamer moest de spanning toch nog even verdragen , want eerst was er een onbelangrijke agenda , die om afdoening vroeg. Het was echter onrustig in en tussen de banken , zodat zelfs de stentorstem van het communistische lid Gortzak , die woedde tegen de verhoging der salarissen van de leden van de Raad van State , het gepraat der leden niet kon overstemmen.
Dr. Kortenhorst moest weer eens de leden om stilte verzoeken.
Bij de stemming over de motie- Van den Heuvel , die verworpen werd , brak de nervositeit even toen bij het oplezen van de namen , Janssen en Tilanus na elkaar aan de beurt kwamen.
De commies-griffier moest even wachten tot de hilariteit weer weggeebd was. Zo ziet u , kamerleden zijn au fond toch ook maar mensen , die graag eens lachen en de zorgen om al dat fraais , dat de huidige toestand in het leven roept , even willen vergeten.
De minister kondigde na het afstemmen nota's van wijziging aan , die zo te zien , slechts matig aan de wensen van de Kamer tegemoet komen.
De vergadering werd geschorst om de leden gelegenheid te geven deze nota's te bestuderen. Komen ze op tijd daarmee klaar , dan gaan we vandaag met de belastingvoorstellen verder.


