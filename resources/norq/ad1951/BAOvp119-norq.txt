
SOURCE :

SECTION :

LENGTH :

BYLINE :

DATELINE : 29 augustus 1951

BODY :

HEADLINE : De brandende dood. Ontzettend lijden gevolg van broodvergiftiging. Koortsachtig zoekt men naar de oorzaak

PONT SAINT ESPRIT -

Grote vrees heerste gisteren in dit stille plaatsje , waar nu drie mensen zijn gestorven en 24 in het ziekenhuis zijn opgenomen tengevolge van de geheimzinnige «broodvergiftiging» , die als gevolg heeft , dat de slachtoffers aan ernstige waanvoorstellingen gaan lijden en denken , dat zij door wilde beesten worden vervolgd. Het laatste slachtoffer was de 75-jarige Louis Guigou , die naar het ziekenhuis werd gebracht terwijl hij schreeuwde , dat brandende slangen hem verslonden.
Albert Hévrard , de burgemeester , verklaarde : «Ik heb zelf gezien hoe gezonde mensen plotseling door ontzetting werden overvallen en razend werden , hun kleren scheurden en met hese stem begonnen te schreeuwen.»
Mevrouw M. Mossi , de hoofdverpleegster van een kliniek , waar verscheidene patiënten zijn heengebracht , zei : «Marie Thérèse was een knap , lief meisje van acht jaar met lang blond haar en blinkende ogen. Toen zij hier werd gebracht , kwijlde zij. Zij zeide , dat zij met bloed was bedekt. Zelfs haar liefste speelgoed was in haar ogen veranderd in dreigende monsters».
De politie deelt mede , dat 21 van de 23 meelfabrieken , die na de gebeurtenissen waren gesloten , waarschijnlijk spoedig zullen mogen heropenen. Professoren hebben getracht door onderzoek op de gestorvenen na te gaan van welke aard het vergif , dat hun dood veroorzaakte , is geweest. Men denkt aan een zwam , die in de middeleeuwen «de brandende dood» werd genoemd.
Hallucinaties behoren tot de kenmerkendste eigenaardigheden van de vergiftiging.
In vier gevallen hebben patiënten in het ziekenhuis getracht de hand aan zichzelf te slaan. Een vrouw kwam om het leven , toen zij in een aanval uit het raam van het ziekenhuis sprong.
Er wordt thans brood uit ver verwijderde streken naar Saint Esprit gebracht.
Het onderzoek van de politie heeft uitgewezen , dat een bakker enig zelfgemalen meel had gekocht van boeren , hetgeen in strijd is met de wet. Maar analyse van net meel heeft tot dusver nog niet geleid tot opheldering van de vergiftigingen.
Men heeft ook een patholoog uit Marseille te hulp geroepen. Hij onderzocht twee der gestorven slachtoffers , maar verklaarde daarna , dat hij alleen kon zeggen , dat het vergif waarschijnlijk van plantaardige oorsprong was.
Verondersteld kan worden , dat «moederkoren» of wikke in slecht gereinigd graan is gekomen.
Intussen komen nu ook uit andere delen van Frankrijk berichten over voedselvergiftigingen , zij het van minder ernstige aard. In het Loiredal , in dorpjes rondom Chateaudun , zijn tachtig mensen ziek geworden na het nuttigen van paardevlees , dat verkocht was door een rondreizend slager. In Saint Galmier , in midden Frankrijk , hebben zich honderd gevallen van voedselvergiftiging voorgedaan na het gebruik van roomijs. De slachtoffers vielen flauw en koud zweet brak hun uit.


