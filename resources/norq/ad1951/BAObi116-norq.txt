
SOURCE :

SECTION :

LENGTH :

BYLINE :

DATELINE : 28 september 1951

BODY :

HEADLINE : LANDBOUWBELEID 1952. Hoge productie van eigen bodem

DEN HAAG. -

Opvoering van de productie en rationalisatie van het landbouwbedrijf zullen vooropstaan bij het door de Minister van landbouw , visserij en voedselvoorziening te volgen beleid in 1952. Wil Nederland , ondanks de zware lasten die op de bevolking drukken , het bereikte welvaartsniveau handhaven , dan moet de productie zo hoog mogelijk worden opgevoerd en dat vergt ook van de landbouw de uiterste inspanning.
Daar het beleid van de Minister er in het bijzonder op is gericht de voorziening met grondstoffen van de Nederlandse veehouderij voor een zo groot mogelijk deel op eigen bodemproductie te baseren om daarmee de voeding van het Nederlandse volk en de export van agrarische producten te waarborgen , zal hij in steeds sterkere mate dit beleid uitbouwen.
De Nederlandse veehouderij is namelijk in hoge mate afhankelijk van de voorziening met voedergranen uit import.
Afgezien nog , dat de beschikbaarstelling van de valuta voor de betaling hiervan een voortdurend probleem vormt , is het vooral de wereldmarktpositie van deze voedergranen welke de voorziening onzeker maakt. Het is daarom zeer belangrijk een zo groot mogelijke voorziening uit eigen bedrijf van voermiddelen voor de eigen veestapel te verkrijgen.
De Minister zal daarom onverminderd de verbouw van aardappelen , voederbieten en mais-producten- die de hoogste voederwaarde per ha. opleveren - activeren.
Verhoging van de graslandproductie en verbouw van suikerbieten zijn eveneens zeer belangrijk.
Desondanks zal in de komende jaren aan een zekere schaarste niet zijn te ontkomen en daarom zullen maatregelen worden getroffen met betrekking tot de teelt en de prijs van voedergranen.


