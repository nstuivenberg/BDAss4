
SOURCE :

SECTION :

LENGTH :

BYLINE :

DATELINE : 5 juli 1951

BODY :

HEADLINE : Nederlanders actief als nooit tevoren. Zeven man in voorste gelid. Peters raakte door lekke band achter

Van onze sportredacteur.

REIMS , 4 Juli. -

Geen overwinning , geen gele trui te Reims voor ons.
Jammer. Maar toch zat er voor ons glorie in deze etappe , een glorie die misschien aan het buitenland voorbij zal gaan , maar die voor ons Nederlanders van grote betekenis is. Want in geen enkele Ronde van Frankrijk is deze eerste etappe zo voorspoedig voor ons verlopen , in geen enkele rit in het verleden hebben de Nederlanders zich , zo actief getoond , als nu , in deze 185 kilometer van Metz naar Reims. Zeven Nederlanders eindigden in het grote peloton , dat slechts 42 seconden na de overwinnaar , de Zwitser Rossi , de wielerbaan van Reims opreed. En wanneer onze vriend Baudart , de rechter van aankomst , met onze Nederlandse ogen had kunnen kijken , zou hij Faanhof op de elfde en Voorting op de dertiende plaats hebben gezien.
Nu werd zijn blik verduisterd door de grote namen van Ockers en Goldschmidt en met een klein tikkeltje chauvinisme , schoof hij de Fransman Delahaye naar de dertiende plaats. De twee prijsrijdende Nederlanders werden daardoor teruggeschoven naar de grote groep , die op de 14e plaats gelijk geklasseerd werd.
Slechts Peters , een van onze kanspaarden in de sprint , kreeg zes kilometer voor Reims een lekke band en nu mocht hij nog zo snel repareren , op een afstand van zes kilometer is geen achterstand meer goed te maken.
Ondanks de prachtige tijd , die hij over de laatste vijf kilometer - hij is immers wereldkampioen achtervolging - maakte. Zijn achterstand bedroeg 4 minuten en 40 seconden.

Finita la guerra

Nu moet onmiddellijk worden toegegeven , dat de Nederlanders het in deze eerste etappe niet zwaar hebben gehad. Niemand maakte zich trouwens druk in deze warmte. Vooral de Italianen hadden er heel weinig zin in en wilden eerst de kat uit de boom kijken. Daarom wellicht werd van de start af reeds de order gegeven : «finita la guerra».
Nu trok de Fransman Baldassari zich daar niets van aan en toen hij ongeveer twintig kilometer op zijn fiets had zitten spelevaren , ging hij op zoek naar avontuur. En vond de Italiaan Zanazzi aan zijn wiel. En de Italiaan maar remmen , remmen. Hij weigerde ook maar een meter te helpen.
En daar Baldassari er helemaal niets voor voelde om sleepdiensten te verrichten , liet hij zich maar terugzakken in het peloton en tevens alle eer aan de anderen over. Die anderen waren o.m. Voorting , die op een zeker ogenblik zich zelf onbewaakt zag en meteen aan de haal ging. Dat was na ongeveer dertig kilometer.
( Vervolg pagina 3 )


