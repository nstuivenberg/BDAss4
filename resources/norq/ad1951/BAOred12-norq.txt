
SOURCE :

SECTION :

LENGTH :

BYLINE :

DATELINE : 29 augustus 1951

BODY :

HEADLINE : Algemeen Dagblad. Benelux in gevaar

Onder dit opschrift vraagt de redactie van «De Nieuwe Gids» , het Vlaamse dagblad , dat zich steeds een warm voorstander van Benelux heeft getoond , zich af , of op de morgen te Brussel te houden bespreking tussen Belgische en Nederlandse ministers een oplossing zal kunnen worden gevonden voor de moeilijkheden , waarin beide landen zich bevinden.
Nederland voert teveel in en België voert althans naar landen als Nederland en Engeland teveel uit. De eenvoudigste oplossing zou zijn , dat België minder naar beide landen en meer naar andere landen zou uitvoeren , dan wel zijn invoer uit genoemde landen zou kunnen vergroten. Het blad is van mening , dat nieuwe credieten hier geen uitkomst kunnen brengen , omdat daardoor inflatoire invloeden zich zullen doen gelden.
Het standpunt van het Belgische bedrijfsleven is - volgens «De Nieuwe Gids» - dat er in geen geval aan de liberalisatie van zijn export naar Nederland mag worden getornd , des temeer , omdat deze liberalisatie toch in de grootste mate gedragen wordt door Belgisch crediet aan Nederland via de E.B.U.
Van betekenis is , dat het blad hier op laat volgen , dat er reeds een duidelijke achteruitgang van de Belgische export naar Nederland moet worden vastgesteld , vooral van afgewerkte producten. Talrijke textielorders werden geannuleerd. Men ziet dus niet in , waarom speciale maatregelen van contingentering zouden dienen te worden genomen.
Aan deze zeer gezonde conclusie van het Belgische dagblad hechten wij grote waarde. Wij weten uit de ervaring van de laatste maanden , dat de Nederlandse markt in bepaalde sectoren verzadigd begint te raken. Voor textielgoederen is dat onmiskenbaar het geval. De producenten en de debietzaken trachten weer door doeltreffende reclame en prijsverlaging de afzet te steunen. Voor andere belangrijke verbruiksartikelen tekenen zich dienovereenkomstige verschijnselen af. Ook voor bepaalde voedingsmiddelen merkt men verzadiging op en de vraag naar agrarische producten begint zwakker en daardoor juist veeleisender te worden , vooral wat aangaat de prijzen , welke de kopers willen betalen.
Onder deze omstandigheden heeft contingentering van de invoer weinig zin , in tegendeel zal contingentering de prijzen hoger houden dan bij een ongehinderde aanvoer ongetwijfeld het geval zal zijn.
Het grootste gevaar , dat onze samenwerking met Benelux bedreigen kan , is juist , dat de overheid hier te lande weer aan het «regelen» slaat en daardoor een beweging gaat tegenhouden , welke in haar uitwerking juist onze handelsbetrekkingen met het buitenland gunstig zou beïnvloeden.
Vermindering van invoer langs natuurlijke weg zal ook onze export op natuurlijke wijze bevorderen. Daar komt nog bij , dat een natuurlijke verzadiging van de markt ongetwijfeld tot prijsdalingen zal leiden en dus in het bijzonder aan de kleine man ten goede kan komen. Tenslotte zal een natuurlijke prijsdaling in verscheidene gebieden , de Nederlandse regering de gelegenheid bieden om tot afschaffing van het restant der onnatuurlijke subsidies te komen en zal ook de weg worden geopend tot een vrije prijsvorming daar , waar deze nog door directe of indirecte overheidsmaatregelen verhinderd bleef.
Tenslotte : aldus zal de kern van de moeilijkheden , nl. het verschil in economische politiek hier te lande en in België , op doeltreffende wijze worden aangetast. Benelux behoeft dus niet in gevaar te verkeren , in tegendeel , Benelux zal uit de moeilijkheden kunnen komen ! Mits onze ministers te Brussel de befaamde Nederlandse neiging , om zoveel mogelijk te regelen , weten te onderdrukken.


