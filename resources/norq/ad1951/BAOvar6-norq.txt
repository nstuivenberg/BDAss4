
SOURCE :

SECTION :

LENGTH :

BYLINE :

DATELINE : 3 juli 1951

BODY :

HEADLINE : Indonesië het land van de vrije dagen

Bijzondere correspondentie

DJAKARTA. -

Men krijgt hier zo de indruk , dat we nog lang niet aan de koek met ei toe zijn.
Stakingen zijn weer niet van de lucht , allemaal om de Lebaran-uitkeringen Wat men eist is soms niet zo kinderachtig.
Het personeel van Kolff zou wel gaarne een half jaar loon extra ontvangen.
De directie voelde daar niet zo veel voor en dus werd het staken. Verder beleefden we stakingen bij de trams en bussen en de Garoeda werd vleugellam.
We dreigden volkomen op betjaks aangewezen te raken , doordat het B.P.M.- personeel , dat voor de benzine dient te zorgen , ook nog iets te eisen had en niet prompt zijn zin kreeg.
De regering heeft de stakers er aan herinnerd , dat er nog zoiets als een stakingsverbod bestaat en het bevel om het werk weer te hervatten werd bij uitzondering eens niet genegeerd. Zo vliegt dan nu de Garoeda weer , rijden trams en bussen weer betjaks omver en hopen we binnenkort ook weer benzine voor onze onmisbare auto's te kunnen tappen.
Dit alles is niet bepaald bevorderlijk voor de goede gang van zaken in dit land , waarin heus wel eens aangepakt mocht worden. Over het algemeen is men het er over eens , dat er op korte termijn iets dient te gebeuren om erger te voorkomen.
We wachten dus maar rustig af.

Vrijheid , blijheid

En wachten kunnen we hier genoeg.
Er zijn niet minder dan 140 vrije dagen per jaar , te weten 52 Zondagen , 52 Zaterdagen ; omdat er maar vijf dagen per week wordt gewerkt , 12 werkdagen verplichte vacantie , 24 feestdagen. In deze droge tijd hebben we één dag per zes dagen geen electrische stroom , zodat de zaak dan gesloten kan worden. Iedere avond zitten grote wijken van Djakarta in het aardedonker.
Ieder gezin beleeft dat feest eveneens per zes dagen.
Voor de rampokkers is het dan ook feest. Versterking van de woonhuizen met hekken , extra sloten , tralies enz.
belet de rampokkers niet 's avonds de platjes op te stappen om dan onder bedreiging de daar zittende genieters van koele avond en mooie maan af te zetten van wat van hun gading is. De Indonesische jeugd houdt zich tijdens het duister bezig met het gooien van stenen. Deze «sport» maakt de laatste tijd veel opgang.

Wel leuk

Toch is het wel leuk hier. De Verkeerspolitie , die net als wij de verkeerschaos met de dag groter ziet worden , is vaak erg aardig. Als je een overtreding begaat , komt een agent je rijbewijs inpikken en je vertellen , dat je op de bon gaat. Je vraagt dan of er niet iets aan te doen is , waarop er een goede kans dat de agent zegt : Komt u om zo en zo laat even hier terug. Je komt terug en dan zegt de man ; Meneerrrr , hier is uw rijbewijs , dit kost u een tientje. Dan ga je tawarren ( afdingen ) , zegt dat het vroeger voor vijf gulden ging , waarop de agent weer zegt , dat de rijst zo duur is en zijn loon zo laag en dat het niet voor minder kan. Tenslotte betaal je maar je tientje , waarop de man beleefd bedankt en hoopt , dat je vlug weer een overtreding zal begaan. Hij wordt er beter van en ons schaadt het niet , want een officiële boete is op zijn minst al 25 gulden.
Indonesië is een prachtig land , maar degenen , die prijs stellen op een ordelijk leven , kunnen beter wachten tot de samenleving hier niet meer zo chaotisch is.


