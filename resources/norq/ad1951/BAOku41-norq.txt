
SOURCE :

SECTION :

LENGTH :

BYLINE :

DATELINE : 1 september 1951

BODY :

HEADLINE : Twee magnetische polen. TERESA EN LUISILLO.

Van onze balletmedewerker.

DEN HAAG. -

Bij het Nederlandse publiek , dat toch de laatste jaren wel wat gewend was op dansgebied , zal geen enkel ensemble zulk een ontroering en emotionele geestdrift hebben gewekt als de genadeloze dansdrift van het jeugdige echtpaar Teresa en Luisillo.
Twee schone , jonge mensen , door Carmen Amaya ontdekt in Rio de Janeiro , maar al spoedig werkend met een eigen , select ensemble , waarin Angel Iglesias , een gitarist , zoals men maar zelden hoort. Van vandaag af komen zij een week in het Gebouw voor Kunsten en Wetenschappen in Den Haag , behalve Dinsdag , dan treden zij in de Kurzaal op. Daarna volgen van 7 tot 12 September voorstellingen in Rotterdam en van 13 tot 23 September in Amsterdam. Het programma is vrijwel geheel nieuw en heeft nog aanmerkelijk aan artistieke diepgang gewonnen. Alle show is uitgebannen.
Twee grote balletten El Prisionero y la Rosa en Luna de Sangre , het laatste geheel zonder muziek , zullen bewijzen , dat Luisillo , zo jong als hij is , ook in groter verband tot grote choreografische discipline in staat is. Streng wordt de zuivere folklore , zoals de wildvrolijke Aragonese Jota , gescheiden van het dansdrama.
Ook deze keer zullen er velen zijn , die alle avonden bijwonen , zoals elders meermalen werd opgemerkt. Dit zijn geen gewone dansvoorstellingen meer , dit is een confrontatie met de ongerepte natuur zelf.

Ontroerend

Teresa en Luisillo , deze twee mensen zijn tegelijk wonderlijk en ontroerend om te zien. Bij het interview zitten ze vlak naast elkaar , twee magnetische polen en hun rappe half Frans-Spaanse , half Engelse zinnetjes schieten vonken naar alle kanten.
Een simpele copla , waarvan men in Spanje vrijwel nergens de woorden gedrukt zal vinden , inspireerde Luisillo tot zijn ballet over de Gevangene en de roos. Sterk is ook de binding van Luisillo aan zijn geboorteland. Als men deze knappe jongen goed aanziet , ontdekt men Indiaanse trekken en dan bedenkt men dat de maskerdans van de Oudjes «Los Viejitos» , stamt uit een Mexicaanse provincie..
De begeleiding geschiedt ditmaal op twee vleugels , want er is in ons land nu eenmaal geen orkest beschikbaar , dat zo snel deze opzwepende rhythmen in de perfectie speelt.



