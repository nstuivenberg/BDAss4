
SOURCE :

SECTION :

LENGTH :

BYLINE :

DATELINE : 24 september 1951

BODY :

HEADLINE : Oefening «Counterthrust». Nederlanders deden prachtig werk. Dienstplichtigen vochten als beroepssoldaten

Nieuwsdienst Algemeen Dagblad

NIENBURG ( Duitsland ) . - Zondag 23 Sept. -

Uw Nederlandse soldaten hebben prachtig werk gedaan en nog mooiere prestaties zijn geleverd door kol. B. M. P. van Griethuysen , de commandant van de 31ste regimentsgevechtsgroep.
Indien iemand als kolonel Hawkins , de Amerikaanse adviseur in Nederland , zo iets zegt , dan is het heus geen beleefdheidsfraze , want deze kolonel heeft tot taak gehad op de fouten te letten bij de oefening Counterthrust.
Steeds weer als wij iets vriendelijks uit zijn mond probeerden te trekken , had kol. Hawkins het over fouten , die werden gemaakt. Aan het einde van de oefening in de driehoek Hamburg-Bretnen-Hannover was hij echter buitengewoon te spreken over de Nederlanders. De wijze waarop kol. van Griethuysen met zijn gevechtsgroep heeft gemanoeuvreerd schetste kol. Hawkins als een voorbeeld voor velen.
De fouten die hij had opgemerkt waren gedeeltelijk veroorzaakt door het feit , dat het Nederlandse leger nog nooit de gelegenheid heeft gehad in groot verband op te treden.

Ook de commandant , kol. Van Griethuysen , was zeer tevreden over de resultaten van de oefening. Tijdens de oefening Mars werd slechts aanvallend opgetreden , thans heeft de gevechtsgroep verdedigd , is teruggetrokken en is vervolgens weer in de aanval gegaan , waarbij Nienburg weer werd heroverd. Tactisch is veel geleerd.
Fouten zijn er genoeg gemaakt , waarvan het kijken naar de aanvallende vliegtuigen door de troepen wel de grootste was. Het is dan ook een interessant gezicht een Vampire of Gloster Meteor op een stelling te zien duiken , maar het is een geruststelling , dat in oorlogstijd heus wel gezorgd zal worden voor dekking.
Kol. Van Griethuysen bevestigde , wat wij in de troep hebben opgemerkt , name lijk dat alles veel soepeler ging dan bij de vorige oefening. Daarom hoopte hij ook verdere oefeningen met deze gevechtsgroep te kunnen houden o.a. oefeningen met commandoposten , het inrichten van de troep in stellingen , en ook dient de opleiding goed onder ogen te worden gezien. Wij hebben , aldus kol , Van Griethuysen , een behoorlijke sprong gemaakt en wij hebben veel geleerd voor de volgende oefening , die op 28 September in de Franse zone zal beginnen.
Zwakke punten zullen dan worden weg gewerkt. Nu al , zo zei de kolonel , kunnen wij zeggen , dat deze manoeuvres hun geld zullen opbrengen.

Geen vernielingen

En daarmee zijn wij het volkomen eens.
De waarde van de oefening voor de Nederlandse soldaat en zijn leiding kan niet hoog genoeg worden aangeslagen. Daarnaast kunnen wij dankbaar zijn voor de wijze waarop men bij de Nederlandse gevechtsgroep is opgetreden , als andermans eigendommen in het geding kwamen.
Onnodige vernielingen hebben de Nederlanders niet begaan en toch hebben zij resultaten geboekt , die de buitenlandse officieren met bewondering hebben vervuld.
Steeds weer was men er verbaasd over , dat de Nederlanders geen beroepssoldaten , maar dienstplichtigen zijn. Zij hebben een goede beurt gemaakt bij deze oefening en een dusdanige goede naam gemaakt , dat wij nagenoeg zeker kunnen zijn bij volgende manoeuvres te worden uitgenodigd om weer mee te doen.
Ook in het Nederlandse kamp heerst tevredenheid. Lt-gen. Hasselman , de chef van de Generale Staf , heeft aan kol. Van Griethuysen een brief gestuurd , waarin hij lovende woorden sprak voor de soldaten in Duitsland.



