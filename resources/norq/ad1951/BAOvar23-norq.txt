
SOURCE :

SECTION :

LENGTH :

BYLINE :

DATELINE : 29 september 1951

BODY :

HEADLINE : VAN TOGA EN GROENE TAFEL. De strijd over de bloedproef

Er zal nog veel geschreven en gesproken moeten worden , voordat de geleerden het eens zullen zijn over de zg. bloedproef , waarmee wordt onderzocht of iemand alcohol heeft gebruikt. Deze bloedproef wordt , zoals men weet , toegepast op automobilisten van wie vermoed wordt dat zij «onder invloed» zijn. Het resultaat van de proef moet dan als bewijsmiddel dienen.
Bij de beoordeling van de geoorloofdheid van zo'n proef moet worden bedacht , dat in ons strafproces een soort sportiviteit in acht moet worden genomen.
Met een geleerd woord heet dit , dat ons strafproces tegenwoordig een «accusatoir» karakter heeft : het is een gebeurtenis geworden waarbij twee partijen - O.M. en verdachte - vrijelijk tegenover elkaar staan. Dit in tegenstelling tot het «inquisitoire» strafproces in vroeger tijd en ook hier en daar nog ( of weer ) in onze tegenwoordige wereld.
In zo'n inquisitoir strafproces is een verdachte een soort slachtoffer , in elk geval een lijdend voorwerp.
In vroeger tijd kende men godsoordelen , vuurproeven , duimschroeven , pijnbanken en nog meer onmenselijke dingen. En tegenwoordig is in sommige delen der wereld iets dergelijks gebruikelijk , maar dan in de vorm van lange , uitputtende verhoren , gruwelijke intimidatie en ook verdovende en de geest verwringende injecties.
Is nu de bloedproef met dergelijke methoden op één lijn te stellen ? Anders gezegd : hoort de bloedproef in ons «accusatoire» , sportieve strafproces wel thuis ? In de practijk luidt deze vraag : is het resultaat van de bloedproef een geoorloofd bewijsmiddel ? We zouden hier wild over kunnen debatteren.
Maar laten we kalm blijven en de rechtspraak bekijken.
Enige maanden geleden heeft de Hoge Raad arrest gewezen in een zaak , waarin de bloedproef als bewijsmiddel was gebruikt. Wat zijn we door deze zaak wijzer geworden ? Het enige wat we eruit kunnen leren is , dat de Hoge Raad de bloedproef als geoorloofd bewijsmiddel aanvaardt , mits de verdachte in staat is vrijelijk zijn toestemming te geven en deze toestemming inderdaad heeft gegeven ; verder werd als eis gesteld , dat slechts enkele druppels bloed worden afgetapt en dat dit door een medisch voldoende geschoolde persoon gebeurt. Meer was er uit deze zaak niet te halen. Dat gaat nu eenmaal vaak zo bij de Hoge Raad : belangrijke vragen blijven soms onbesproken , doordat de zaak zo in elkaar zit , dat zij niet ter sprake hoeven te komen.
Van die belangrijke vragen is niet de belangrijkste deze : wat te doen als de verdachte zo dronken was , dat hij niet in staat geacht kon worden vrije toestemming te geven ? Want als het zo ver is , zal er geen bloedproef meer nodig zijn om het alcoholgebruik aan te tonen.
Neen , belangrijker is de vraag : als ondanks het ontbreken van toestemming toch een bloedproef wordt genomen , is het resultaat van die proef dan een wettelijk geoorloofd bewijsmiddel ? Hierover heeft de Hoge Raad zich nog niet uitgelaten. Maar zijn advocaat-generaal ( jhr. mr. Van Asch van Wijck ) heeft er in zijn conclusie in deze zaak wel iets over gezegd , nl. dat de rechter zelf de morele geoorloofdheid van bewijsmiddelen uitmaakt. Als de rechter zo'n bloedproef zonder toestemming heeft aanvaard , kan de Hoge Raad daar niet tussen komen ; de Hoge Raad toetst niet aan de morele regels , die de lagere rechter heeft toegepast.
Prof. Pompe heeft in de «Nederlandse Jurisprudentie» een aantekening bij dit arrest geschreven.
Hij zegt hierin , dat hij in die morele regels ook regels van - ongeschreven - recht ziet en dat het goed zou zijn als de Hoge Raad ook hieraan zou kunnen toetsen. Dan zou de cassatierechter een rem tegen misbruik van de bloedproef hebben.
De bloedproef op zichzelf noemt hij «een onschadelijke uiting van een op de moderne ontwikkeling van wetenschap en techniek steunende teruggang in inquisitoire , richting». Dus toch een teruggang ? Volgens prof. Pompe : ja. Voor zover er sprake zou mogen zijn van een bloedproef zonder vrije toestemming heeft hij hierin gelijk.
Laat ons intussen niet vergeten , dat in de practijk de bloedproef vaak niet alleen met toestemming maar zelfs op verlangen van de verdachte zal worden gedaan. De verdachte zal er dan mee willen aantonen , dat hij geen of maar heel weinig alcohol heeft gebruikt.
En tenslotte de medische waarde van de bloedproef : daar zijn de geleerden het ook nog niet over eens. In het ene land wordt een automobilist met een vrij laag alcoholgehalte in het bloed al gevaarlijk gevonden , terwijl in het andere land dat gevaar pas bij een veel hoger gehalte aanwezig wordt geacht. Doordat ieder weer anders reageert zal het wel ondoenlijk zijn , hier een algemene regel te vinden.



