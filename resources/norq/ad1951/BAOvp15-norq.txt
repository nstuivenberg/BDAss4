
SOURCE :

SECTION :

LENGTH :

BYLINE :

DATELINE : 3 juli 1951

BODY :

HEADLINE : Bedrijvigheid te Washington. Grote kans op aanvaarding van Chinese voorstellen. Britten zijn optimistisch. Gematigde beschouwing in het Pekingse Volksdagblad

WASHINGTON. -

De reserve aan Amerikaanse zijde jegens de aanvaarding van Ridgway's voorstel door de communisten om over een wapenstilstand te spreken , was gisteren nog onveranderd.
Dean Rusk , de onderminister van buitenlandse zaken , die zich speciaal bezig houdt met het Verre Oosten , vertelde verslaggevers : Er is nog evenveel reden tot voorzichtigheid als een week geleden.
Op de Rode legers in Korea doelend , zei hij : Zij concentreren nog steeds troepen aan de andere zijde.
Er is gisteren druk overleg gaande geweest tussen minister Acheson , president Truman , de generale staf en generaal Ridgway in Tokio over de inhoud van een antwoord aan de communisten.
Er zijn geen aanwijzingen , dat Washington zich zal verzetten tegen de door de Noordelijken voorgestelde plaats van samenkomst Kaesong , een stad , die min of meer tot het niemandsland behoort en waar Roden en de geallieerden beurtelings patrouilles hebben. Men zou evenwel graag zien , dat de onderhandelingen eerder begonnen dan op zijn vroegst 10 Juli.
De voornaamste voorwaarde , welke aan de vijand zal worden gesteld , zal zijn de mogelijkheid voor een commissie uit de Uno om beide frontlinies te controleren op schendingen van het bestand , totdat men een volledige regeling Zal hebben bereikt. Tussen beide partijen zou een bufferzone van 32 kilometer diepte moeten worden afgebakend.
Uit het communistische kamp komen tegenstrijdige geluiden. Radio-Pjongjang spoort het Noordkoreaanse leger aan onverminderd door te vechten en begon elke uitzending met te zeggen : De Anglo- Amerikaanse agressors zijn zich de mislukking van hun sinistere pogingen nu eindelijk bewust en daarom willen zij nu vrede. Het station maakte duidelijk , dat het voorstel van de Uno om te onderhandelen over een wapenstilstand is aanvaard , maar dat de communisten als overwinnaars willen worden beschouwd.
Anderzijds laat het te Peking verschijnende Volksdagblad een zeer verzoenend en gematigd geluid horen.
Indien de Verenigde Staten - zo schrijft het blad - en andere landen , die deelnemen aan de oorlog in Korea , oprechtheid tonen bij de besprekingen over een wapenstilstand en hun verplichtingen prompt nakomen als eerste stap tot de oplossing , zou dat van grote invloed zijn op een vreedzame regeling van het Koreaanse vraagstuk , waar Noord-Korea , China en de Sovjet-Unie herhaaldelijk om hebben verzocht. In Tokio hecht men grote waarde aan dit hoofdartikel.
De Britse regering en het parlement blijken de naaste toekomst zeer optimistisch in te zien : in het Lagerhuis heerste een stemming van algemene opluchting en de Lord Zegelbewaarder Richard R. Stokes zei gisteren in een rede : «De. toestand in het Verre Oosten geeft veel meer reden tot voldoening dan wij een week geleden hadden kunnen verwachten. Het ziet er naar uit , dat het defensieprogramma niet meer zo direct noodzakelijk is , als het dat enige dagen geleden was , maar wij mogen , onze voorbereidingen niet laten verslappen».


