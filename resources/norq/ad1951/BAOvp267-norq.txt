
SOURCE :

SECTION :

LENGTH :

BYLINE :

DATELINE : 29 september 1951

BODY :

HEADLINE : ALS HUGO DE GROOT. Dief liet zich in kist stoppen

Nieuwsdienst Algemeen Dagblad

ZAANDAM -

De drie mannen die op het ogenblik op het politiebureau van Zaandam zijn opgesloten , verdacht van een serie inbraken in de goederenloods van het station , moeten bij het beramen van hun plannen zijn geïnspireerd door Hugo de Groot.
Na twee «normale» inbraken , waren de mannen voor hun derde aan de weet gekomen , dat een , na half zes in de middag , bij het station bezorgde kist dezelfde dag niet meer zou worden verzonden.
Uitgaande van die gedachte , kroop een van de drie in de kist en liet zich aan de goederenloods afleveren. Na vertrek van het personeel zou hij uit zijn tijdelijke verblijfplaats te voorschijn komen , de kist volstoppen met goederen die de moeite waard leken , de kist dichtmaken en ongezien verdwijnen.
De kist zou de volgende dag worden bezorgd op zijn adres in Halfweg.
Een prachtig uitgewerkt plan , waar naar menselijke berekening niets aan mis kon lopen.
Toch ging het fout , want op de bewuste avond kwam kort nadat de kist met levende inhoud aan de loods was afgegeven , een chauffeur van de ATO.
Omdat hij toch naar Halfweg moest , zou hij de kist wel even meenemen De man in de kleine houten ruimte moet angstige ogenblikken hebben doorstaan. Hij voelde en hoorde dat hij werd weggereden , zonder te weten waarheen de reis zou gaan. Hij zal maar één gedachte hebben gehad : ik moet er uit ! Hij voegde de daad bij het woord , wurmde zich naar buiten en bevond zich in een door zeildoek afgesloten auto.
Met een mes sneed hij zich daarin een uitweg naar de voorlopige vrijheid. In Haarlem bemerkte de chauffeur , dat er zich onderweg wat moest hebben afgespeeld.
De lege kist bracht echter vlug de opheldering. De politie behoefde slechts naar het adres van de ontvanger te gaan , om te weten wie de dief was.
Daar in Halfweg werden verscheidene gestolen goederen gevonden en ten slotte konden ook nog twee medeplichtigen worden gearresteerd. Waarschijnlijk volgen meer onthullingen , want het onderzoek wordt voortgezet.


