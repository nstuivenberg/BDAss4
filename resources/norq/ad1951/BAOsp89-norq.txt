
SOURCE :

SECTION :

LENGTH :

BYLINE :

DATELINE : 1 september 1951

BODY :

HEADLINE : OM WERELDKAMPIOENSCHAP DAMMEN. Strijd tussen Roozenburg en Keiler geheel open. Titelhouder toonde zich in het verleden de sterkste

door P. ROOZENBURG

In 1925 eindigt Keiler als derde in het wereldkampioenschap dammen te Parijs. Hij is dan negentien jaar. Tezelfdertijd tel ik zeven maanden ; mijn wereld beslaat nauwelijks enige vierkante meters. Als ik zestien jaar ben , heeft Keiler reeds zeven maal de nationale titel op zijn naam staan. Een uitnodiging om een korte vriendschappelijke wedstrijd te spelen brengt mij op één slag in aanraking met de meest wetenschappelijke speler , die Nederland bezit. Dit is in 1941.
We schrijven nu 1951. Talrijke keren 35 partijen in getal , raken Keiler en ik nadien slaags. In deze tien jaren prolongeert hij nog vier maal de nationale titel , mijn aandeel beslaat drie jaren. Het jaar 1948 schijnt een einde te maken aan het touwtrekken om de uiteindelijke suprematie.
In de gezamenlijke stormloop om Ghestem , de wereldkampioen , te onttronen , valt deze , doch met duidelijk verschil moet Keiler mij de titel laten Het pleit schijnt beslecht ; Gordijn en Van Dijk zullen in 1949 de technische reus in bedwang houden. Maar dan komt hij in 1951 weer terug , trekt en rukt en met de machtige pedaalslagen van een Schulte plaatst hij zich opnieuw.

Elfvoudig kampioen

Elfvoudig nationaal kampioen is hij nu. Vijf vergeefse aanslagen op de hoogste titel heeft hij achter de rug en opnieuw heeft hij het geweer in de aanslag gericht , thans tegen mij.
Wat zal de komende wedstrijd van achttien partijen brengen Raadplegen we de feiten , dan staan deze ten gunste van mij. Van de vijf gezamenlijk gespeelde titelwedstrijden waren er vier voor mij. De onderlinge ontmoetingen zijn 40-30 in mijn voordeel.
Maar wat hebben feiten uit het verleden ons te zeggen ? Stellig niet alles ; hun waarde is maar zeer betrekkelijk , om een prognose te stellen voor een wedstrijd , waarin juist de subtiliteiten de einduitslag bepalen.
Wie zal ooit nauwkeurig de invloed kunnen bepalen van de trein , die de speler een half uur later dan voorzien ter plaatse brengt , of van de langgerekte openingstoespraak , die de concentratie verlamt , of van het defaitisme , omdat de varianten niet sluiten willen ? Wat te denken van de invloed van de zaalaccommodatie , van het zoekgeraakte vertrouwen om een onvoorziene wending ? Talloze , physische en psychologische invloeden spelen hun spel mee ; de buitenwereld blijft er vreemd van ; zelfs bij de betrokken spelers houden zij zich vaak in het onderbewustzijn verborgen.
Elke voorspelling schakelt deze factoren uit , omdat zij zich eenmaal niet laten meten. Elke voorspelling is daarom een goed bedoelde , bewuste halve leugen , en een leugentje om bestwil.


