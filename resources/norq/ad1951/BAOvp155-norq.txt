
SOURCE :

SECTION :

LENGTH :

BYLINE :

DATELINE : 31 augustus 1951

BODY :

HEADLINE : Adabi kreeg geen gelijk. Bertha Hertogh en haar familie namen de uitspraak kalmpjes op

Van onze correspondent

BERGEN OP ZOOM. -

De uitspraak van het oppergerechtshof van Malakka , waarbij het beroep van de Maleise onderwijzer Mansoer Adabi tegen de nietig-verklaring van zijn Mohammedaanse huwelijk met Bertha Hertogh werd afgewezen , heeft te Bergen op Zoom vrijwel geen reactie gewekt. Het meisje trekt hier al lang niet meer zoveel belangstelling als toen zij pas uit Singapore was aangekomen.
Het comité-Bertha Hertogh werd gistermorgen van de uitspraak in kennis gesteld. De leden hebben aan de familie hun gelukwensen aangeboden.
Ook bij de familie Hertogh ging deze dag voorbij alsof er niets bijzonders aan de hand was. Alleen voor de woning was enige activiteit nl. van de politie. Bertha zelf bleef de hele dag thuis en werkte daar aan borduurwerk , haar liefste bezigheid.
Op haar maakte de uitspraak hélemaal geen indruk. Terug wilde zij ook al niet meer.
Des middags was er nog even een komisch incident , toen nl. op het Emmaplein , waar Bertha woont , een taxi kwam gereden waarin waren gezeten een Indische heer en dame. De politie werd direct gealarmeerd en schaduwde deze wagen. Na een rondrit door de stad werden de inzittenden aan het station door enige rechercheurs van politie ondervraagd.
Zij waren alleen maar nieuwsgierig geweest en wilden iets meer weten van Bertha Hertogh , waar zij woonde en zo meer. Kwade bedoelingen zaten er helemaal niet achter. Toen de papieren waren onderzocht konden zij weer doorreizen.


