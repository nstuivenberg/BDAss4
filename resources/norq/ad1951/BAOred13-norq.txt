
SOURCE :

SECTION :

LENGTH :

BYLINE :

DATELINE : 29 augustus 1951

BODY :

HEADLINE : Werelds loop. Een verloren slag

Veelvuldig zijn in de pers de berichten over de onafgebroken , gestadige stroom van vluchtelingen uit de Oosteuropese landen naar de streken , waar de vrijheid nog heerst. Terecht , want het leed , dat hen voortdrijft om ieder gevaar voor lijf en leven te trotseren , bij nacht en ontij , door prikkeldraadversperringen , onder draden door die met stroom zijn geladen , door onherbergzame bossen , over rivieren en bergen , kruipend , sluipend en klimmend om aan het scherpe oog van de bewaking te ontkomen , is zo groot , dat geen gevaar , hoe dodelijk ook , hen ten slotte kan weerhouden om de wijk te nemen. Alles moeten zij achterlaten in het land hunner geboorte. Wanneer zij slagen en de lokkende vrijheid bereiken , komen zij aan , beladen met de afschuwelijke last van de wetenschap , dat onschuldigen , bloedverwanten , vrienden , kameraden uit hun werkplaats wellicht zullen moeten boeten voor hun vlucht.
Het Westen heeft een zware plicht tegenover deze mensen.
Zij komen hier omdat het Westen hen roept. Zeker , zij ontvluchten een ondraaglijk bestaan , een terreur en dwang , die het leven tot een voortdurende marteling maakt , zij ontvluchten een régime , dat ook de heiligste waarden van hun leven tracht aan te tasten en te vernietigen.
Maar zij komen , omdat het Westen hen roept. Met pamfletten , illegale kranten en vooral met dagelijkse nieuwsuitzendingen , redevoeringen en propaganda door de radio wordt hun voortdurend het heil voor ogen getrokken , dat het Westen hun kan bieden. Meedogenloos woedt de koude oorlog. Heen en weer geslingerd tussen de angst voor de bedreigingen en het verlangen naar de vrijheid rukken zij zich ten slotte los uit hun omgeving , zeggen het land vaarwel waar zij geboren en getogen zijn en geven gevolg aan de lokstem. Zij laten een boze droom achter.
Wat krijgen zij ? Wij willen ons niet verdiepen , ditmaal , in de vele en zeer grote tekortkomingen , die nog altijd bestaan in de wijze , waarop deze verscheurde mensen worden ontvangen en voortgeholpen. Wij weten hoe ontzaglijk ingewikkeld en moeilijk de vluchtelingenproblemen zijn , wij beseffen de gevaren , die verbonden zijn met het vraagstuk Wij zijn er ons bijvoorbeeld maar al te zeer van. bewust welke explosieve spanningen het millioenenleger van vluchtelingen in West-Duitsland oproept , hoezeer zij een bedreiging vormen voor de ontwikkeling , geestelijk en stoffelijk , van een gezond en stabiel volksleven. Waar wij dit keer de nadruk op zouden willen leggen is , dat alle landen van de vrije wereld hier mede een verantwoordelijkheid dragen. Waar wij met de grootste klem voor zouden willen pleiten is een menselijk inzicht in een probleem , dat ons allen aangaat.
De aanleiding tot deze gedachten vonden wij in een klein bericht in de dagbladpers. Gemeld werd , dat er plannen zijn ontworpen , en in een ver stadium van uitvoering zijn gebracht , om in Straatsburg een vrije universiteit op te richten voor vluchtelingen uit de Oosteuropese landen. Dit bericht heeft ons doen schrikken. Wij begrijpen , dat dit plan goed bedoeld is en dat Straatsburg is gekozen , omdat het als zetel van de Raad van Europa symbolisch wordt geacht voor de broederlijke verbondenheid van alle Europese landen in de gevaren van de huidige dag. Maar dat men er toe is kunnen komen de gedachte te aanvaarden van een afzonderlijke universiteit voor refugié's uit Oost-Europa dunkt ons een zo fatale misvatting , dat wij er niet met genoeg klem tegen kunnen opkomen.
Hebben de ontheemden in West-Duitsland ons dan niet voldoende geleerd ? Is dan nog niet duidelijk geworden , dat wanneer men deze ontheemden in de vrije wereld , waarheen zij gevlucht zijn , geen nieuwe perspectieven kan bieden , er voor hen maar één perspectief overblijft , waarheen zij heel hun denken , al hun verlangens , heel hun streven moeten gaan richten - n.l. de herovering van hun verloren land ? Ligt het niet voor de hand , dat wanneer men hun niet de gelegenheid biedt , geestelijk en stoffelijk , een nieuw evenwicht te vinden , zij het ook bescheiden , voor hen maar een uitkomst kan bestaan , nl. oorlog , welke althans de mogelijkheid opent op een bevrijding van de landen , waaraan zij met heel hun verleden zijn gebonden ? Bij verschillende gelegenheden , verkiezingen , is in West-Duitsland reeds gebleken , welk een grote politieke kracht deze vluchtelingen in de troosteloosheid van hun bestaan kunnen ontwikkelen.
Moet daarbij dan nog een afzonderlijke universiteit voor vluchtelingen gevoegd worden , een laboratorium van revanchegedachten , een geestelijk ghetto van ontwortelden ? Zijn er in West-Europa geen universiteiten genoeg , waar deze studenten een volkomen verantwoorde opleiding kunnen krijgen , waar zij in nieuw contact met de wetenschappen en kunsten van het vrije Westen zich kunnen ontwikkelen tot intellectuelen , die zich het beste hebben eigen gemaakt dat het Westen nog altijd kan bieden , een beschaving , die de waardigheid van de mens als centrale gedachte heeft ? Erkend moet worden , dat het onjuist zou zijn de Oosteuropese landen voorgoed af te schrijven als verloren.
Erkend moet worden , dat onze verantwoordelijkheid eist.
dat wij ons het lot aantrekken van de Oosteuropeanen die de wijk nemen naar het Westen , omdat hun leven wordt bedreigd , of eenvoudig omdat het leven onder de Russische dwang hun te knellend en te zwaar werd. Het lijkt ons echter in strijd met onze verantwoordelijkheid deze vluchtelingen af te zonderen , hetzij hen te beschouwen als lastige binnendringers , die de spoeling nog maar weer dunner maken , hetzij als vreemdelingen van eigenaardig gehalte voor wie een aparte school moet worden opgericht.
De koude oorlog woedt op alle gebieden , ook op geestelijk terrein In die koude oorlog kunnen wij een afzonderlijke universiteit voor vluchtelingen uit Oost-Europa , hoe goed bedoeld ook , niet anders beschouwen dan als een verloren slag.


