
SOURCE :

SECTION :

LENGTH :

BYLINE :

DATELINE : 29 september 1951

BODY :

HEADLINE : W.-DUITSLANDS NIEUWE INVOERHEFFINGEN. Geen noodlottige gevolgen voor de Nederlandse export

Nieuwsdienst Algemeen Dagblad

ROTTERDAM -

Hoewel moeilijk met zekerheid is te zeggen , wat de gevolgen van de verhoogde Duitse invoerrechten , welke op 1 October van kracht worden , voor de Nederlandse export zullen zijn , verwachten de exporteurs van zuivel en fruit geen funeste gevolgen van de nieuwe tarieven voor ons land.

Friesland

Wel veroorzaakte de mededeling van de Duitse maatregel een reactie op de beurs van Leeuwarden , waar gisteren minder kaas en boter werden gekocht en de markt flauw afliep. Over de Frico , de organisatie die ongeveer een kwart van de Nederlandse fabriekskaas verhandelt , werd meegedeeld , dat zij haar kaasprijzen met 5 tot 10 cent per kg voor enkele soorten had verlaagd.
In tegenstelling tot kaas , die in Duitsland een volksvoedsel is en daar vooral in deze week in ongekende hoeveelheden werd ingevoerd , werd de Nederlandse boter in dit jaar niet veel gevraagd door onze Oosterburen. Daarom verwacht men van de verhoging der boterinvoerrechten niet veel invloed.
In het algemeen was men in Leeuwarden van mening , dat de nieuwe invoerrechten in de eerste plaats een prijsverhogende werking in Duitsland zullen hebben. Hierdoor zou weliswaar het verbruik teruglopen , maar onze zuivelexport zou toch niet belangrijk worden benadeeld.

Westland

Ook in het Westland , waarvan Duitsland een der grootste afnemers is , geniet het onderwerp der rechten grote belangstelling.
De exporteurs van groenten en fruit zijn nogal optimistisch gestemd.
Daar de groententijd zo goed als voorbij is heeft de maatregel vooral betrekking op druiven en hard fruit.
Hoewel de heffingen vrij zwaar zijn voor appelen en peren , 15 pct. van de waarde , verwacht men hiervan geen nadelige gevolgen. Omdat de appeloogst in verschillende landen slecht is , staat Nederland er met zijn aanbod gunstig voor.
Zwitserland , dat in andere jaren altijd appelen uitvoert , moet nu zelfs invoeren en met Frankrijk is het niet veel beter gesteld.

Limburg

Voor zover het groenten betreft , verwachten de exporteurs in Venlo , dat de nieuwe heffing vooral op de herfstproducten zal drukken. De aanvoer van tomaten , augurken en bonen mindert reeds sterk. Ernstiger gevolgen worden daar voor de fruitexport verwacht.
In het algemeen wordt te Venlo met belangrijke prijsdalingen rekening gehouden.
Hierdoor zullen de verhoogde invoerrechten gedeeltelijk gecompenseerd moeten worden , omdat anders de Nederlandse producten voor de Duitse consument te duur worden.
Ondertussen hebben de Duitse kaasimporteurs reeds bij hun regering stappen ondernomen om voor het product een lager invoerrecht te verkrijgen en gaan de besprekingen van de Nederlandse en Deense delegaties met de Westduitse regering over uitzonderingstarieven voor verscheidene producten voort.


