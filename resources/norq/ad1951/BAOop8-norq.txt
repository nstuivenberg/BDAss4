
SOURCE :

SECTION :

LENGTH :

BYLINE :

DATELINE : 3 juli 1951

BODY :

HEADLINE : Klein Geding

Een bakker , die stenen voor brood geeft , is al sinds een paar duizend jaar het aankijken niet waard , ook al heeft hij een filosofische inslag , want in het politierapport over Annie ( een mannennaam daar in de buurtschappen van Schoonhoven ) stond beschuldigend een zijner gevleugelde overpeinzingen genoteerd , waarop hij onvoorziens was betrapt : wie benauwd leeft , zal benauwd sterven , luidt dit aforisme , dat een wijsgeer van erkende reputatie niet zou ontsieren.
Het is verbazingwekkend wat men er mee in het practische leven kan uitrichten , als men er tenminste het risico van een benauwd kwartiertje bij de politierechter voor over heeft.
Annie bezat ook nog een volksuitgave van zijn voor de grote massa misschien te subtiele gedachtengang. Je moet een beetje brutaal zijn , sprak hij bij dezelfde betrapte gelegenheid in een toelichtende commentaar. Vermaardere mannen dan hij hebben er indertijd net zo over geprakkizeerd. Sommigen kwamen in Neurenberg terecht en een ander ondersteboven aan een benzinepomp.
Het is een kwestie van auditorium en laat Annie van geluk spreken dat er niemand was , die hém aanmoedigde.
Een onjuistheid in het voorgaande moet hersteld worden. Het was geen bakker die stenen gaf , maar nam , doch die gaf hij daarna tegen contante betaling weg aan anderen , zodat de definitie toch weer klopt. Er werden en worden nieuwe wegen aangelegd in dat schilderachtige stuk polder achter de Lek en dat ging gepaard met zoveel stof en verwoesting , dat Annie geeneens meer zijn eigen land kon bereiken , waar hij in zijn beste ogenblikken een kippenfokkerij hoopte te vestigen - van de oven naar de broedmachine is de stap niet zo gek groot.
De opzichter , begaan met zijn problemen , beloofde hem een partij stenen om daarvan een pad naar het geïsoleerde perceel aan te leggen. Annie verwierf tevens de concessie , waar hij sterk op aandrong , om ze zelf te gaan halen. En hij maakte zijn pad en tot zover was hij nog op het goéde pad.
Maar daartoe reeds voorbereid door zijn beide grote beginselen , steeg de weelde van al dat stenen-goud hem spoedig naar het hoofd. Moest hij de hele rest laten liggen , terwijl ook anderen snakten naar dit geluk ? Hij kende nog iemand die een zwak voor de kippenteelt had en dat onnozele pluimvee zelfs van een stenen villa wilde voorzien. Vele malen reed de kar van de bakker heen en weer. krakend onder de last en tienduizend keien uit het opgebroken wegdek werden op de markt geworpen tegen de spotprijs van drie centen per stuk Hij leefde toch nog benauwd , ondanks zijn principes , in dat kwartiertje bij de rechter en de opluchting kwam pas met twee maanden voorwaardelijk en honderdvijftig gulden boete , nadat de officier hem al regelrechte gevangenisstraf had toegezwaaid. Toen hij naar de deur schreed hoorde men een zware bonk. Het was de steen , die van zijn hart viel - die laatste , die onverkoopbaar was.


