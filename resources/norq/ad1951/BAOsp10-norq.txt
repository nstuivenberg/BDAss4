
SOURCE :

SECTION :

LENGTH :

BYLINE :

DATELINE : 4 juli 1951

BODY :

HEADLINE : Aan de vooravond van de Tour. Pellenaars« tactiek zal op aanval gericht zijn

METZ , 3 Juli. -

Een broeiende zon brandt boven Metz en in de verte dreigt onweer. Het is heet en wanneer bij tijd en wijle een weldadige wolk zich voor de zon schuift , knijpt de verschroeide lucht , die geen uitweg heeft , de keel dicht en berst het klamme zweet uit de poriën. Maar in de voorbereiding moet alles kloppen en ondanks deze afstompende hitte vliegt en rent iedereen.
De Nederlandse ploeg is klaar. Vanmiddag hebben zij hun fietsen gemonteerd , laten loden door de douane en daarmee was voor hen de zaak af. Vanochtend zijn zij allen voor de dokter geweest , want de Ronde van Frankrijk heeft een medisch onderzoek verplicht gesteld na de ervaringen van vorige jaren , toen renners , die zich ziek aan de start presenteerden , reeds in de eerste twee etappen opgaven , zoals in onze ploeg Jansen. Ditmaal zou hij die kans niet hebben gelopen en gewoon naar huis zijn gestuurd.

Pellenaars de rust zelve

Over een ding heb ik mij in hoge mate verwonderd. Tijdens de voorbereidingen in Nederland heb ik ploegleider Pellenaars niet anders leren kennen dan als een buitengewoon explosief iemand , lastig als het hem niet meezat , opvliegend als het hem tegenzat. Maar hier te Metz is hij rustig , rustiger dan welke andere ploegleider ook , punctueel in zijn organisatie , snel in zijn beslissingen. Hoewel de renners nogal wat werk wachtte met het monteren van hun fietsen - de fabriek Garin had de Nederlanders , die voor de kleuren van deze fabriek rijden : Peters , Van Est en Wagtmans , geheel in de steek gelaten - stuurde hij hen na het eten naar bed en prompt half vier stonden zij met hun allen voor de douane Kijk , dit is de ploegleider naar wie wij lang hebben gezocht en die op het ogenblik al door verscheidene andere ploegen wordt benijd.

Aanvallen

Welke kansen hebben wij met deze ploegleider en met deze ploeg ? Dit is een vraag , die ons nu , twaalf uur voor het begin van de Tour , als enige door het hoofd speelt. De Ronde kunnen wij met winnen , laten wij het daarover eens zijn , maar waar wij in ieder geval op rekenen zijn overwinningen in de etappen.
Pellenaars blijkt van plan één ding te doen : aan te vallen». Aanvallen zonder ophouden , om op deze manier de drama's van het vorige jaar te voorkomen.
En mogen wij zo wat succesjes krijgen in de eerste etappen zodat daardoor het moreel van de ploeg groeit , kijk , dan zijn er omstandigheden aanwezig om de verwachtingen hoog te stellen. Maar meer niet.
Het is niet te verwachten , dat hij een vaste kopman zal aanstellen , hoewel de Franse pers er bij hem op aandringt om Wagtmans in de luie stoel te zetten , die door de anderen naar de finish wordt gesleept.
Iedereen - ook de Italianen - heeft de kans om zich tot kopman op te werken Met sprinters als Faanhof , Peters , Wagtmans en Dekkers , hebben wij kansen , zelfs kansen op de gele trui te Reims. Maar laten wij met beide voeten op de grond blijven. Het zou erg prettig zijn voor iedereen en allemaal als het zo ver kon komen , maar voorlopig is het niet meer dan een vrome wens Inmiddels is Coppi aangekomen. Vrijwel de gehele dag is het station belegerd door journalisten , fotografen en nieuwsgierigen en Iaat in de middag arriveerde hij een beetje zielig met een scherpe trek om de mond en stil. En hoewel dit verdriet echt en eerlijk zal zijn , maakt de show , die de Italianen en Fransen rondom hem maken , iemand soms toch wel eens onpasselijk. Coppi's rouw om zijn broer en medewerker is zelfs aangegrepen om te trachten het Franse publiek milder te stemmen ten aanzien van de Italiaanse renners dan het vorige jaar in de Pyreneeën. Intussen kan men bewondering hebben voor deze gewone jongen , dat hij zich op deze gruwelijke ogenblikken heeft willen onderwerpen aan de plicht , die zijn vak , die zijn grootheid in zijn vak , hem oplegde. De beslissing van Coppi is een van de meest bewogen ogenblikken uit de Ronde van 1951 reeds voordat zij begonnen is.
En zo is dan alles klaar voor de start en iedereen haakt naar het kanonschot waarmee om kwart voor twaalf morgenochtend de karavaan uit Metz zal worden weggeschoten , naar Longueville , de eigenlijke startplaats , waar om kwart over twaalf het sein zal worden gegeven voor de eerste schermutselingen.

Tussenstukje : Vóór alles rust

De Belgische ploegleider Silveer Maes weet , dat rust voor een renner in de Ronde van Frankrijk heel belangrijk is.
Maar om onder een stel jonge , gezonde kerels rust te scheppen is niet eenvoudig. Vooral niet , wanneer er tijdens de ronde enige onderlinge rivaliteit ontstaat.
Om de rust onder alle omstandigheden te handhaven heeft Maes een origineel plan uitgedacht.
Hij heeft ieder van zijn jongens in een kamer ingedeeld tezamen met een kameraad , maar dan met een , die niet in zijn formatie zit. Tijdens de etappen behoeven zij elkaar niet te helpen en zullen dus onderling over de wedstrijd niet kibbelen , 't Is eenvoudig van opzet , maar het is maar op het idee te komen.


