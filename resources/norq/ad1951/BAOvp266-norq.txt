
SOURCE :

SECTION :

LENGTH :

BYLINE :

DATELINE : 28 september 1951

BODY :

HEADLINE : Mossadek slaat toe. Met de wapens de raffinaderij overgenomen. Britten moeten binnen een week vertrekken. Truman weet nog geen oplossing

TEHERAN. ( Reuter. ) - De raffinaderij te Abadan , de grootste ter wereld , staat niet langer onder het gezag van de Engelsen.
Zij is gisteren overgegaan in Perzische handen , toen de troepen van de Sjah de poorten bezetten en de Engelsen de toegang tot de terreinen ontzegden. In de loop van de komende dagen moeten de Engelse employé's hun functies overdragen aan Perzen. Zij hebben een - zeer beleefd gestelde - aanzegging ontvangen om Perzië binnen een week te verlaten.
De Perzische troepen zijn gelegerd rondom de terreinen van de Anglo- Iranian en er is een generaal uit Teheran naar Abadan onderweg met orders om springladingen in de raffinaderij aan te brengen , teneinde de installaties tot ontploffing te brengen , wanneer de Engelsen troepen aan land zetten om hun belangen gewapenderhand te beschermen.
Maar niemand weet nog wat de Engelsen van plan zijn. Het Britse kabinet heeft opnieuw vergaderd en de oliecrisis besproken , maar , evenmin als eergisteren , een beslissing genomen. Het wachten is op nadere rapporten uit Teheran.
Weliswaar heeft Attlee indertijd plechtig verklaard dat Groot-Britannië Abadan niet zou ontruimen , maar het kabinet , dat moet kiezen tussen volledige evacuatie en het gebruiken van geweld , staat voor grote moeilijkheden :
1. De Verenigde Staten hebben zich steeds verzet tegen geweld en het jongste overleg met Washington duurt nog voort.
2. Het zenden van troepen naar Abadan brengt de levens in gevaar van Engelse onderdanen die elders in Perzië werken.
3. Drie ministers ( buitenlandse zaken , financiën en defensie ) zijn lange tijd in Amerika geweest en hebben de gang van zaken niet van dag tot dag kunnen volgen.
Men hoopt dat de besprekingen te Washington een derde mogelijkheid zullen opleveren voor een oplossing , maar tot dusverre is er alleen maar bekend gemaakt , dat de Verenigde Staten de Perzische regering hebben verzocht om de uitwijzing van het Britse personeel te Abadan ongedaan te maken.
De Britse ambassadeur heeft de Sjah verzocht , bij Mossadek aan te dringen op matiging. Maar Mossadek was gisteren vuriger dan ooit.
Een opgewonden menigte , opgezweept door een theatrale rede van de Perzische premier , brulde gisteravond , dat alle Engelsen uitgeroeid moesten worden. Mossadek was op een stoel geklommen voor het parlementsgebouw en hield beurtelings snikkend en bijna flauwvallend zijn rede. Hij smeekte Allah om de Engelsen bij te staan en te leiden.
Hij hield zijn rede omdat de zitting van de Kamer weer niet had Kunnen doorgaan bij gebrek aan leden. De oppositie was weer weggebleven en daarom sprak Mossadek buiten. Toen hij vertelde waarom hij dat deed , schreeuwde het volk : Weg met de oppositie. Laten wij de verraders ophangen ! De Engelsen zijn niet bereid , zei de premier , om te luisteren naar een redelijk voorstel. Huilend haalde hij een stuk papier voor de dag , bedekt met cijfers : Hieruit blijkt , riep hij uit , dat de Engelsen ons in de laatste veertig jaar maar 110 millioen pond hebben betaald.
Onmiddellijk viel het publiek hem in de rede met : Dood aan de Engelsen.
Waarop Mossadek hen tot bedaren bracht en zei : Nee , de Engelsen zijn onze vrienden. Moge Allah hun leiding geven.
Toen hij tenslotte snikkend van zijn stoel was afgeklommen , nam zijn rechterhand , Hoessein Makki , het woord. Hij ontblootte zijn borst en begon : Ik ga weer terug naar het front ( nl. Abadan ) .
Mijn hart is bereid om het doelwit te zijn van de Britse kogels.
Koningin Soroya , de jonge echtgenote van de Sjah , is in Zwitserland aangekomen , voor een vacantie. De Sjah zelf zal haar volgende maand nareizen.

Kader : - Ik hoop nog steeds , dat er een oplossing kan worden gevonden voor het Brits-Perzische geschil , zei president Truman gisteren. Hij zag er erg vermoeid uit en wilde niets zeggen over de briefwisseling tussen hem en Attlee.
Maar de verslaggevers waren niet voor niets gekomen en drongen aan. En Truman herhaalde , dat hij nog steeds hoopte op een oplossing.
Hij liet er op volgen : Ik hoop altijd op oplossingen voor de wereldproblemen.
Maar mijn hoop gaat niet altijd in vervulling.


