
SOURCE :

SECTION :

LENGTH :

BYLINE :

DATELINE : 4 juli 1951

BODY :

HEADLINE : Om een beginsel

Het is vandaag 175 jaar geleden , dat het Congres der verenigde koloniale staten in Noord-Amerika een formele verklaring van onafhankelijkheid proclameerde. Deze verklaring luidde een nieuwe faze in de wereld geschiedenis in. Zij beheerst ook thans nog de internationale tegenstellingen.
De koloniale staten in Noord- Amerika hadden zich in de loop van de achttiende eeuw voorspoedig ontwikkeld.
Zij erkenden het gezag van de Britse kroon , maar zij weigerden de besluiten van het Britse parlement te erkennen , omdat dit parlement een instelling was , die zeer exclusief de belangen van Engeland behartigde.
De bevolking van de onder het gezag van de Britse kroon staande Amerikaanse koloniale staten was zeer gemengd , maar het Britse element overwoog en ook de Britse opvatting van vrij burgerschap. Toen het parlement van Londen voortging met het treffen van voor de Amerikaanse gewesten schadelijke maatregelen , rees daartegen doortastend verzet. De Amerikaanse koloniale staten beschikten over een soort volksvertegenwoordiging : het «House of Burgesses». Op 5 September 1774 kwam te Philadelphia het eerst een «Continental Congress» bijeen , dat dus als de centrale vertegenwoordiging van de staten kon worden beschouwd.
De drang naar onafhankelijkheid werd steeds sterker. Het is opmerkelijk , dat het een Engelsman was , die kort tevoren uit «Old England» was overgekomen , Thomas Paine , die met zijn brochure «Common Sense» grote invloed uitoefende. Daaruit bleek reeds , dat achter de opstandige beweging niet uitsluitend economische belangen stonden. Een commissie van vijf onder leiding van Thomas Jefferson zette zich aan het opstellen van een onafhankelijkheidsverklaring en op 4 Juli 1776 werd dit document in het congres der sinds dat moment Verenigde Staten van Noord-Amerika officieel aanvaard en gepubliceerd.
Deze verklaring bevatte niet slechts de overwegingen , welke tot de onafhankelijkheidsverklaring van het nieuwe gemenebest hadden geleid. Zij bevatte ook een richtsnoer , waarnaar iedere regering zich zou hebben te richten. «Dat alle mensen gelijk geschapen zijn - zo wordt vastgesteld -, dat ze door de Schepper zijn begiftigd met bepaalde onvervreemdbare rechten , dat hieronder Leven , Vrijheid en het Streven naar Geluk behoren. Dat om deze rechten te verzekeren , regeringen door de mensen zijn ingesteld.
Dat wanneer enige vorm van regering deze doeleinden in de weg staat , het volk het recht heeft , om haar te wijzigen of te beëindigen en een nieuwe regering te vormen , gegrond op die beginselen en georganiseerd dermate , als het meest dienstig zal worden geacht om veiligheid en geluk te verzekeren.» Het zijn deze grondbeginselen , welke uitgangspunt hebben gevormd voor de Amerikaanse onafhankelijkheid niet alleen , maar welke steeds als de grondslag zijn beschouwd van de Amerikaanse staatkunde , naar binnen en naar buiten.
Gelijkheid , vrijheid en recht op geluk , dat zijn de pijlers van het Amerikaanse gemenebest. Deze rechten van de mens bleven uitgangspunt en al moge elders weleens getwijfeld zijn aan de Amerikaanse vrijheid en aan de waarde van hetgeen in de Ver.
Staten als geluk werd beschouwd , het krachtige beginsel , dat radicaal staat tegenover alle dictatuur heeft , naar de Amerikanen zelf menen , de verbijsterende machtsontwikkeling van de Ver. Staten mogelijk gemaakt.
Voor dat beginsel zijn bloedige offers gebracht. Voor de handhaving van dat beginsel is een burgeroorlog gevoerd.
Niet in de laatste plaats gedreven door dit beginsel hebben de Amerikanen zich sindsdien grote offers ook buiten hun werelddeel getroost , want zij zien in , dat een beginsel van staatkundig beleid niet aan landsgrenzen gebonden is.
Wat voor ons Nederlanders belichaamd is in de figuur van Willem van Oranje , de Vader des Vaderlands , dat is voor de Amerikanen belichaamd in de onafhankelijkheidsverklaring van 4 Juli 1776. En niet ten onrechte wordt onafhankelijkheidsdag door hen nog steeds als de nationale feestdag gevierd.


