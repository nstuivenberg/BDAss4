
SOURCE :

SECTION :

LENGTH :

BYLINE :

DATELINE : 28 augustus 1951

BODY :

HEADLINE : Telescoop

Twaalf jaar lang zochten de Franse en de Belgische politie naar een zekere Alphonse Capart in verband met een ernstige oplichting , gepleegd in Frankrijk in 1939. Dezer dagen kwamen zij hem op het spoor , Alphonse Capart hield verblijf in een tehuis voor oude mannen te Brussel. De politie meldde zich aan dit tehuis aan en werd ontvangen door de huisarts. Op hun vragen antwoordde hij : «Alphonse Capart ? Het spijt mij , heren , die is zojuist overleden.»

In de Colindale bioscoop in Noordwest Londen zaten de toeschouwers Zondagavond vol spanning te wachten op het sensationele ogenblik , waarop een munitietrein ( op de film ) in de lucht zou vliegen. In plaats daarvan echter ontstond een reeks luide ontploffingen in het parket. Een jongen onder de toeschouwers had een handjevol vuurwerk afgestoken....

Ondiplomatiek is wel het minste , wat men kan zeggen van de brief , die het lid van het Huis van Afgevaardigden Frank Chelf dezer dagen zond aan de zojuist aangekomen nieuwe Tsjechoslowaakse ambassadeur. Blijkbaar nog onder de indruk van de veroordeling van de journalist William Oatis in Praag schreef hij : «Gij zijt ongeveer even welkom als een zwerm rode mieren tijdens een gezellige picnick. En ongeveer even populair als een natte vlooienhond tijdens een familiefeestje».

Een doopsgezind predikant in Istachatta in Florida brak midden tijdens een huwelijkspreek af en wierp zijn gezangboek naar een ongenode gast. Die trok er zich echter niets van aan en ging rustig zijn weg over het middenpad een anderhalve meter lange , zwarte slang. Vrouwen gilden , alle aanwezigen sprongen op de kerkbanken , een van de bruidsmeisjes rende naar buiten en kwam terug met een zware steen. Die gaf zij aan de dominee , die er terstond de slang mee doodde. Toen pakte hij zijn gezangboek weer op en vervolgde de plechtigheid der huwelijksvoltrekking.

Francis Sill Wickware is of was een Amerikaanse schrijver van geheimzinnige moordverhalen. Gisteren strompelde hij de kamer van zijn vrouw binnen , roepende : «Ik heb vergif ingenomen».
Enkele ogenblikken later was hij dood. Tegenover de politie vertelde zijn weduwe , dat hij enige jaren geleden een artikel had geschreven over gevaarlijke vergiften , die men vrijelijk kon kopen.
Hij had tijdens de voorbereiding van het artikel een groot aantal vergiften en verdovende middelen gekocht. Het artikel werd nooit gepubliceerd , maar de vergiffen bleven in huis. Met thans dit noodlottig gevolg.

Herbert Mills , een negentienjarige kantoorbediende , hoorde enige Weken geleden een strenge berisping tegen zich uitspreken , toen de rechter hoogst verontwaardigd constateerde , dat hij het Weekblad «News of the World» in kennis had gesteld van het feit , dat hij het lijk van een vrouw had gevonden in een boomgaard en de politie er buiten had gehouden. Herbert Mills had zich doen betalen door het weekblad voor deze primeur , die gepubliceerd werd voordat de politie er nog iets van wist. Gisteren had het blad een nieuwe primeur.
Met vette koppen kon het bekend maken : «Herbert Mills in staat van beschuldiging gesteld wegens moord»


