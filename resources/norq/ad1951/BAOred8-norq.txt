
SOURCE :

SECTION :

LENGTH :

BYLINE :

DATELINE : 7 juli 1951

BODY :

HEADLINE : Algemeen Dagblad. Toevalligheid of systeem ?

Te dezer plaatse is er op gewezen , dat juist in de propaganda , welke voor het communisme wordt gemaakt , vaak onoprechtheid schuilt en wel in die zin , dat men op zich zelf neutrale onderwerpen aanwendt , om verdekt communistische propaganda te voeren In dit verband is erop gewezen , dat er nog veel tijdens de oorlog toegepaste propaganda-methoden zijn blij ven hangen en dat men het helaas met de voorstelling van zaken niet steeds even nauw neemt. Wie zich ernstig rekenschap geeft van de plicht , om ook bij de propaganda de waarheid te zoeken , staat tegenover vele publicaties argwanend. Het onderscheid tussen propaganda en nieuws is niet steeds gemakkelijk vast te stellen.
Nu hebben wij de laatste tijd , voornamelijk uit Den Haag en omgeving enige brieven ontvangen , deels anonieme , waarin critiek wordt geleverd op berichten of artikelen , waarin volgens de schrijvers een minder juiste voorstelling van zaken omtrent de Sovjetrussen en hun optreden zou zijn vervat. Deze brieven dragen een sterk polemisch karakter , zij houden pleidooien in voor de Russen en voor de Sovjetrussische politiek. Zij zijn niet van eenzijdigheid vrij te pleiten.
Wij vragen ons af , of hier iets achter steekt , dan wel , dat het toeval moet worden genoemd , dat vrij plotseling een aantal in de communistische politiek belangstellenden met meer dan gewone aandacht het «Algemeen Dagblad» leest. Voor dit laatste zijn wij zeer erkentelijk. Niettemin hechten wij er aan te verklaren , dat ons niets meer vreemd is dan het aan onze lezers voorzetten van gekleurd nieuws.
Wij zijn van mening , dat de feiten , zoals zij werkelijk zich hebben voorgedragen , het beste spreken en ten slotte overtuigen. Vermenging van feiten en propaganda achten wij niet juist. In artikelen en reportages komt uit de aard der zaak een subjectieve kijk naar voren , bij weergeven van nieuws lijkt dat niet toelaatbaar en met de reserve , dat aan alle mensenwerk fouten kleven , streven wij naar onafhankelijkheid en onpartijdigheid in onze berichtgeving.
Indien de brieven , waarvan hierboven sprake was , evenwel uitvloeisel zijn van een systeem , dan moge worden verklaard , dat wij deze «gratis reclame» voor het communisme uit onze kolommen evenzeer wensen te weren als berichten , aan welker objectiviteit wij op goede gronden menen te moeten twijfelen. Onze lezers en desnoods ook andere belangstellenden , die iets te vertellen hebben of bezwaar hebben tegen iets wat wij deden afdrukken , hebben een vrije tribune in onze rubriek «Algemeen Dagblad Post» , maar juist in zulk een rubriek wensen wij geen verkapte propaganda te laten insluipen.
Het vrije woord is ons lief , maar reclame voor het communisme behoort in onze kolommen niet thuis.


