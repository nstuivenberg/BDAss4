
SOURCE :

SECTION :

LENGTH :

BYLINE :

DATELINE : 29 september 1951

BODY :

HEADLINE : EEN WONDER VAN TECHNIEK. Nieuwe telefoonkabels tussen Nederland en Denemarken

Nieuwsdienst Algemeen Dagblad

DEN HAAG. -

In Kopenhagen en in Den Haag hebben gisterochtend ministers , directeuren-generaal van de-beide P.T.T.-bedrijven , diplomatieke vertegenwoordigers en genodigden , de ingebruikneming van de onderzeese telefoonkabels tussen beide landen bijgewoond. De nieuwe kabel , een wonder van techniek , is ingewijd door gesprekken tussen minister Wemmers en zijn Deense ambtgenoot Victor Larsen , ir. Neher en zijn collega in Denemarken en vele anderen , welke gesprekken in Kopenhagen en in Den Haag door uitgebreide gezelschappen vrijelijk konden worden afgeluisterd. Mr. Van der Toorn , hoofddirecteur van algemene zaken van de P.T.T. voerde uit Genève een gesprek met de hoofdingenieur van de Deense P.T.T. , hetgeen in het hoofdbestuursgebouw in Den Haag eveneens duidelijk te horen was.
Voordat deze plechtigheid begon , waren enige films vertoond , die een beeld gaven van de constructie van de kabel en van de bouw der versterkers , waarvan vier stuks met de kabel voor eeuwig in zee zijn neergelaten. Men rekent er op , dat de versterkers vijftien jaar zullen kunnen functionneren , waarna automatisch een reserveversterker ingeschakeld kan worden. De kans , dat men deze versterkers ooit zal terugvinden in het zand van de zee is uiterst gering. Revisie en reparatie is dus uitgesloten. Men kan ze alleen zo construeren - en daarbij wordt gerekend in duizendste millimeters - dat de kans op defecten miniem wordt. De versterkers zijn gebouwd door de Standard Telephones and Cables limited en de kabels door de Submarine Cables ltd , beiden in Engeland. Zoals sir Thomas Spencer , directeur van de eerste maatschappij opmerkte , is deze kabel een prachtig voorbeeld van internationale samenwerking , of meer dan dat van samenwerking tussen overheden en particulier bedrijfsleven.
Deze kabellegging is de eerste grote onderneming op dit gebied in Europa na de oorlog. Ze betekent een aanzienlijke verbetering in de verbindingen tussen de Scandinavische landen enerzijds en Nederland , Engeland , Frankrijk en België anderzijds. Per kabel kunnen namelijk 36 telefoongesprekken tegelijk worden gevoerd.


