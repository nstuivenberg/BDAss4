
SOURCE :

SECTION :

LENGTH :

BYLINE :

DATELINE : 29 augustus 1951

BODY :

HEADLINE : Hengellesje van de jeugd. Joost kwam , zag en sleepte dikke zeelten op de kant

U weet wel wat er gebeurt , wanneer je kleine jongens mee uit vissen neemt : ze eten je deeg op en doen nog iets waarover men in de krant niet schrijft. Maar dat behoeft toch niet altijd zo te zijn , want dat jonge goed heeft soms allerwonderlijkste eigenschappen langs de waterkant. Hebt u wel eens naar een stelletje van die kanebraaiers staan kijken wanneer zij met hun primitief hengeltje bezig waren ? Die knapen spreiden soms een concentratie op hun dobbertje ten toon , waarvan een volwassen mens jaloers kan worden.
O ja , stil maar , vriend Misanthroop , ik heb ook wel eens minder oirbare taal gebruikt wanneer er een stelletje van die blomzoeters in de buurt van mijn voerplekje , waar ik met smart de eerste brasem zat te verbeiden , hun tuigjes te water gingen laten. Maar heel vaak is het anders en kan je dik pleizier hebben in de jeugdige adepten van de hengelsport.
Getuige onze ontmoeting met Joost.
Vriend Lodewijk met de rode motor ( waarvan de knalpot tot mijn verdriet nog altijd te zeer geopend staat ) en ondergetekende , bevonden ons bij Woerdens verlaat. Mooi water moet ik zeggen , waar we van 's levens dagen heel wat vis hebben uitgesleurd. Maar die dag was het huilen met de pet op. Een verrukkelijke zomerdag , aan de al te hete kant zelfs , de koeien stonden tot de schoften in de wetering , de vogels waren loom en de wind jeuzelde maar nu en dan zoetjes door de wilgebladeren.
Rimpelloos water , de witte waterlelies dreven als sprookjesfiguren erin , en daarachter dreef roerloos ons dobber.
Je hebt van die dagen. Zelfs de boerenknechts hielden het in het hooiland bijna niet uit en moesten elk ogenblik even zitten , en wij hadden ook een zit , in de schaduw van een rijtje eerbiedwaardige wilgen. En we keken over die zomerse wijsheid van de groene landen tot onze ogen bijna pijn gingen doen van al dat licht. En geen vis.
Daar kwam Joost Toen kwam Joost , Een zoon van het land , met opgewekte wipneus en bijzonder brutale ogen , het geheel gedekt door een verschoten en veel te lange blonde haardos. Met een hengel , een doodgewone oude Japanner die op verscheidene plaatsen met isolatieband was opgelapt.
Hij zong van «Daar bij die molen» en vond het leven zeer de moeite waard.
- Gaat het , mannen ? vroeg hij , bijzonder grote-mensachtig.
- Het mag geen naam hebben , repliceerden wij.
Vijf of zes meter van ons vandaan ging zijn tuig ta water. Met een stevig kronkelende mestpier aan de haak.
- Waar vis je mee ? vroeg hij ons.
- Pluimpje.
- Niks gedaan , zei hij.
Wij haalden de schouders op. En vervielen weer in onze gepeinzen over de zomer en de hette en luisterden met welgevallen naar het lied , dat ver weg in een hofstede die grote blonde stoepmeid aanhief.
Totdat we een geplas naast ons hoorden , het befaamde geluid van een dikke vis die uit het water wordt gesleurd.
Ik sprong op , vatte mijn schepnet en schoot Joost te. hulp. Maar die had geen vreemde hulp nodig , met al zijn dertien jaren niet. Hij deed het heel netjes en behoedzaam en daar lag de buit op de kant. Een heel dikke zeelt.
- Mooi werk , prees ik.
Hij haalde zijn neus op , en zei : - Ja , dat is nou krek het enige wat je met die warmte hier doen kan , met een mistpier op de zeelt zitten , stijf tegen de vuilbanken aan.
Het jong had gelijk.
Hij sleepte er nog twee dikke zeelten uit. En wij , met onze ik mag wel zeggen rijke hengelaarservaring , met onze veel duurdere spullen , wij maakten er niets van. Hij kende dat water heel goed , dat was factor een. Maar factor twee : hij was door en door geconcentreerd op dat vissen , veel feller eigenlijk dan wij op deze warme middag. En hij lapte-n-et-em , zoals hij zelf zei. Met ik mag wel zeggen gerechtvaardigde trots , en ook iets van hoon in zijn stem toen hij ons zag inpakken om huistoe te gaan en ons het leefnet met de enkele schrale blankvoorns en bleien van die dag boven het water zag omkeren.
v. d. V.


