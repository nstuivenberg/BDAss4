
SOURCE :

SECTION :

LENGTH :

BYLINE :

DATELINE : 29 september 1951

BODY :

HEADLINE : Parlementaire notities

Wezen wij er de vorige week op , dat de Regering en de Kamers dikwijls te lang schrijven en praten , deze week moet het ons van het hart , dat beide niet zelden te laat schrijven of praten. Het bij de Tweede Kamer ingediende wetje tot wijziging van de wederopbouwwet lijkt ons in dit verband een goed voorbeeld.
Het ontwerp biedt de Kroon tijdelijk de bevoegdheid voorschriften te geven , die een ondoelmatig gebruik van materialen en arbeidskrachten moeten voorkomen en daardoor een verlaging van de bouwkosten tot gevolg hebben. In de memorie van toelichting zegt minister In 't Veld , dat vooreerst is gedacht aan normalisatie van bepalingen in de gemeentelijke bouwverordeningen. Zulks omdat het gebruik van gestandaardiseerde bouwelementen ernstig wordt belemmerd door de grote verscheidenheid van de minimumeisen , die in de gemeentelijke verordeningen zijn neergelegd.
Het is duidelijk , dat een belangrijk stuk gemeentelijke autonomie verloren gaat , indien dit ontwerp tot wet wordt verheven. Ieder die onze hoofdartikelen en onze notities geregeld leest , zal weten , dat wij de eersten zijn om dit hoog op te nemen. De gemeenten blijft in wederopbouwkwesties warempel niet veel meer over om zelfstandig te beslissen.
Bestudering van de gevolgen van een zo uiteenlopend gemeentelijk bouwbeleid heeft ons echter tot het besef gebracht , dat hier iets moet gebeuren , ja dat de Minister niet pas op 18 Juni van dit jaar dit ontwerp had moeten indienen en dat de Tweede Kamer er verkeerd aan doet hem nog steeds op het voorlopig verslag te laten wachten.
De overweging dat de gemeenten zelf niet in de laatste plaats gedupeerd worden door het huidige beleid , speelt hier uiteraard een belangrijke rol.
Wij beperken ons tot twee willekeurige voorbeelden van geldverspilling bij de woningbouw , die - zoals bekend uit de jongste begroting - ten gevolge van geldgebrek moet worden afgeremd.
In Amsterdam laten de bouwvoorschriften muren toe die dunner zijn dan die welke in andere gemeenten worden geëist. Let wel , in Amsterdam , waar de grond bijzonder slecht is. De ervaring heeft geleerd , dat deze muren geen bezwaren opleveren voor de hechtheid van de gebouwen en zich zelfs bij bominslag - het betreft binnenmuren - even goed houden als dikkere. De besparing die met deze muren kan worden verkregen , werd voor een bepaald blok etagewoningen te Rotterdam berekend op  f  410,- per woning. Een ogenblik aannemende , dat deze muren in alle 40 000 woningen , die dit jaar gebouwd worden , toegepast kunnen worden - hetgeen natuurlijk niet juist is , maar wel een ruw beeld geeft van de bedragen , waarover het gaat - zien we , dat hier 16 millioen bespaard zou kunnen worden.
Een ander voorbeeld , dat meer ligt op het terrein van de centrale overheid. Een onderzoek heeft uitgewezen , dat Nederland met een verdiepinghoogte van 270 cm slechts wordt overtroffen door België ( 280 cm ) , maar het 10, 20 of 30 cm wint van Engeland , Zweden , de Verenigde Staten , Zwitserland , Denemarken , Noorwegen , Duitsland en Frankrijk.
Het gemiddelde ligt op 250 cm , waar de vier eerstgenoemde landen nog beneden blijven.
Indien hier te lande nu 20 cm werd prijsgegeven , zou dit een besparing opleveren van  f  155,- voor een eensgezinswoning en van  f  240,- voor een meergezinswoning.
Op de 40.000 woningen ligt hier dus een bedrag van ca. 8 millioen.
Ook zonder dat we nu nog funderingen , ramen , deuren , trappen , daken enz. noemen , zal het duidelijk zijn , dat het bedragen betreft , die op een totaal van 480 millioen voor de woningbouw niet weggecijferd mogen worden. Ook niet als de gemeentelijke autonomie in het geding is. Het is reeds lang duidelijk , dat wij in dit land zullen moeten komen tot de opstelling van een geheel nieuwe rangorde van waarden. Mogen zij die daarmee belast zijn , beseffen , dat een volk dat niet kan wonen , sociaal , moreel en ethisch in de kern wordt aangevreten.
Mogen zij ook bedenken , dat er nog nooit een zwerver is geweest die vol enthousiasme en begrijpend de handen uit de broekzakken haalde , als men hem opriep om op de bres te staan ter verdediging van zijn nationale bezittingen.


