
SOURCE :

SECTION :

LENGTH :

BYLINE :

DATELINE : 26 september 1951

BODY :

HEADLINE : Adres Emigratiecentralen. Wijziging ontwerp wet op emigratie voorgesteld

Nieuwsdienst Algemeen Dagblad

DEN HAAG. -

Het bestuur van de centrale stichting Landbouw Emigratie heeft in overleg met de samenwerkende emigratiecentralen , een adres aan de Minister van Sociale Zaken en de leden der Tweede Kamer gericht , waarin bezwaren worden aangevoerd tegen het wetsontwerp betreffende de organisatie van de emigratie in Nederland.
In het adres wordt met instemming melding gemaakt van het door de Regering omschreven doel. Er is echter naar de mening van de C.S.L.E. kennelijk een tegenstelling tussen de memorie van toelichting en de tekst van de voorgestelde wet. In de wet wordt aan de commissaris der emigratie in de drieërlei functie een zeer centrale plaats toegekend , en het begrip «maatschappelijke organisatie» hangt in de lucht. Het werk der drie emigratie-centralen wordt wel door de Regering met waardering gememoreerd , maar vindt niet voldoende uitwerking in de wet.
De hoop , dat in overeenstemming met het rapport van de commissie-Schüthuis , aan de erkende emigratie-centralen , gedragen door centrale stands- en vakorganisaties , een plaats zou worden geboden , welke gelijkwaardig is met die van rijksdiensten en deze twee als samenstellende delen een gecoördineerde dienst zouden vormen , waarbij beleid en uitvoering wel nauw verbonden , doch niet in één hand worden gelegd , is niet in vervulling gegaan.
Een aantal wijzigingen van de voornaamste artikelen wordt voorgesteld.



