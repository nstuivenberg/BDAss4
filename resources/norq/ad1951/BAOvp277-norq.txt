
SOURCE :

SECTION :

LENGTH :

BYLINE :

DATELINE : 29 september 1951

BODY :

HEADLINE : Oliegeschil in Veiligheidsraad. Spoedzitting op verzoek van Groot-Britannië. «Mossadek brengt vrede in gevaar»

LONDEN. ( Reuter. ) -

Er is in het afgelopen etmaal in Perzië zelf weinig gebeurd , maar op diplomatiek terrein heerst nog koortsachtige activiteit.
Sir Gladwyn Jebb , de Britse vertegenwoordiger bij de Veiligheidsraad , vertrekt vandaag naar New York voor een spoed-bijeenkomst van de Raad , welke naar alle waarschijnlijkheid op verzoek van Groot- Britannië zal worden gehouden. Het Britse argument zal zijn , dat Mossadeks bevel tot ontruiming van Abadan door al het Britse personeel , de vrede in gevaar heeft gebracht.
Uit alles blijkt overigens tot dusverre , dat de Engelsen proberen het gebruik van geweld te voorkomen , al zijn er twee torpedobootjagers op de Sjatt-el-Arab voor anker gegaan. President Truman schijnt in zijn persoonlijke boodschap aan minister-president Attlee gevraagd te hebben om in elk geval geen geweld te gebruiken bij de pogingen om de raffinaderij voor Groot-Britannië te behouden.
Ook heeft de Amerikaanse president een boodschap gezonden aan de Sjah van Perzië en hem nog eens op het hart gedrukt , al zijn invloed aan te wenden om de politiek van premier Mossadek te matigen. Maar in Teheran gelooft niemand dat de heethoofdige Mossadek zich zal laten overreden. Dat is waarschijnlijk ook de reden , dat de Britse regering geen geweld zal gebruiken.
Het zou alleen maar een verkoeling in de Brits-Amerikaanse vriendschap tengevolge kunnen hebben.
De Britse regering geeft er de voorkeur aan , de Veiligheidsraad om een uitspraak te vragen in die zin , dat het Perzische optreden in strijd wordt geacht met de uitspraak van het Internationale Hof in Den Haag. Aan de situatie in Abadan verandert dat natuurlijk niets.

Binnen twaalf uur

De gewapende macht die Engeland sinds Juni rondom Perzië heeft bijeengebracht , is zeer geducht. Marine , leger en luchtmacht kunnen binnen twaalf uur tot actie overgaan op Perzisch gebied.
De troepen kunnen er per vliegtuig worden heengebracht. Honderden gecharterde vliegtuigen worden in Noord-Afrika daarvoor gereed gehouden.
De Perzen hebben een leger van tien divisies en een luchtmacht van 250 toestellen ( voor het merendeel van omstreeks 1935 ) en vrijwel geen zware wapenen. Het moreel is ongetwijfeld slecht want de soldij wordt maar zelden volledig uitbetaald , sinds de inkomsten uit de olie niet meer binnenstromen.


