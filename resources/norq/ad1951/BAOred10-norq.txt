
SOURCE :

SECTION :

LENGTH :

BYLINE :

DATELINE : 7 juli 1951

BODY :

HEADLINE : Tussen ministers , diplomaten en burgers

Van onze Haagse correspondente

In deze kolommen heb ik , zo dit maar enigszins mogelijk is , getracht de vreugdevolle aspecten van het Haagse leven weer te geven. Maar nu zal ik dan toch enige zeer sombere geluiden moeten laten horen. We denken niet graag aan het ogenblik , dat we deze , ondanks alles toch zo geliefde , aardse wereld moeten verlaten en we huiveren bij de gedachte ons ook maar te moeten verdiepen in de maatregelen , die onze nabestaanden voor ons moeten treffen om ons naar beginselen en stand een waardige uittocht te bezorgen. De tentoonstelling van het Begrafeniswezen , die deze week twee dagen in de Haagse Dierentuin te zien is geweest , heeft ons echter deze problemen op delicate en beschaafde wijze onder ogen gebracht.
Uit alle delen van het land waren begrafenisondernemers en fabrikanten , die bedrijfsbenodigdheden vervaardigen , naar Den Haag gekomen om in een opgewekt congres de problemen , die hen bezig houden te bespreken.
Zelfs sprak de waarnemend voorzitter van de vakgroep , de heer Vonk , de wens uit dat de congressisten enige gezellige dagen in Den Haag zouden doorbrengen. Wal wil men , het begrafeniswezen is hun vak. Een vak , dat men op zo verantwoorde en zo goed mogelijke wijze in het belang van het Nederlandse volk , tracht te behartigen. Dr. Groeneveld Meyer , directeur-generaal van de Middenstand , erkende , dat dit ook zo gebeurde. Het begrafeniswezen is de maatstaf voor de beschaving van een volk. In Nederland hebben we dan niet te klagen. In een der zalen had de landelijke adviescommissie voor kerkhoven en begraafplaatsen een kleine , vriendelijke begraafplaats aangelegd , die een prettige tegenstelling vormde tot de pompeuze en dikwijls allesbehalve aesthetische vormen , die men in vroeger tijden en ook nu soms nog kan aantreffen. Daarachter waren stands gebouwd , waarin de fabrikanten , die. kisten , begraafwagens , bekledingen en wat er allemaal aan een begrafenis te pas komt , hadden geëxposeerd. Er bestond grote belangstelling voor en ongetwijfeld zijn er opgewekte en zakelijke discussies gevoerd over zaken , bij bet zien waarvan wij , leken , huiveren of bijna wenen , omdat voor ons allen een keer die sombere dingen nodig zullen zijn. Ik was dan ook blij weer buiten te staan , hoe opgewekt de vakmensen daar binnen ook waren.
Buiten schreide de hemel echter ook om zoveel noodzakelijke treurigheid.
Hoewel ik afstap van dit zwaarmoedige onderwerp , kan ik me nog niet tot vreugde opwerken. Daarvoor ben ik te kwaad geweest. Het overkomt ons niet dikwijls , wanneer wij aan een eeuwfeest door een krantenbericht enig reliëf willen geven , dit ons wordt belet. De vereniging van Zuidhollandse burgemeesters , die in Den Haag op 3 Juli het honderdjarig bestaan van hun contact vierden , wilden de pers onder geen beding toelaten. Bij wie we ook aanklopten , wc kregen nul op het request. Men sprak van : Ik kan u daarover niets meedelen ; het is mijn taak niet daarover te spreken ; wat ik u nu vertel , heeft u niet van mij gehoord , enfin men was zo geheimzinnig alsof men een geheime conferentie van de Grote Vier belegde. Goed , wc hebben ons best gedaan en willen geen bedelaar zijn. Maar we vonden het toch wel weer een typisch staaltje van niet begrijpen van de taak van de pers , iets waaraan nog te velen laboreren.
In al deze ellende nog een beetje licht , 's Avonds zal het centrum van Den Haag - Scheveningen was al zo gelukkig
- de lichtreclames mogen laten branden tot elf uur 's avonds. Dat zal voor de maanden Juli en Augustus gelden.
Niet zo zeer voor onze gezelligheid maar voor die van de vreemdeling , die in ons land , als klant koning is. Hetgeen we graag op rekening van onze gastvrijheid schrijven , wat ook te danken is aan de treurige toestand van onze deviezenvoorraden.
En zo schijn ik deze keer de ware vreugde toch maar niet te kunnen vinden.



