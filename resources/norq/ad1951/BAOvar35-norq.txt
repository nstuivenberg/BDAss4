
SOURCE :

SECTION :

LENGTH :

BYLINE :

DATELINE : 25 september 1951

BODY :

HEADLINE : Telescoop

Een van de rijkste vrouwen van Amerika , mevrouw Marian Peck Miles , is op 44-jarige leeftijd overleden. Zij had een te streng dieet gevolgd , om slank te worden , De dokters hadden herhaalde malen voor de gevolgen gewaarschuwd , maar tevergeefs.

Een Spaanse soldaat heeft bij Toledo een botsing tussen twee sneltreinen voorkomen door zijn geweer in de lucht af te schieten. De machinisten hoorden de schoten bijtijds en wisten hun locomotieven op honderd meter van elkaar tot staan te brengen.

De laatste valkenier in Frankrijk , de heer Martin , is op 89-jarige leeftijd overleden. Hij had zich een internationale reputatie verworven in het africhten van vogels voor de jacht.

Twee radiomonteurs uit het Belgische plaatsje Binche zijn er in geslaagd een televisie-uitzending uit Moskou op te vangen. De beelden waren eerst vaag maar kwamen later helder door.

Tijdens een trouwpartij in de Australische plaats Lamont vielen de bruid , de bruidegom en 36 gasten flauw. Zij hadden tijdens de receptie een lichte voedselvergiftiging opgelopen.


