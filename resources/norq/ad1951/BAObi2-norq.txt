
SOURCE :

SECTION :

LENGTH :

BYLINE :

DATELINE : 2 juli 1951

BODY :

HEADLINE : Zeilers hijsen noodsein. De hoge bouwkosten en belasting belemmeringen voor watersport

Van onze correspondent.

ZAANDAM. -

Nu het zeilseizoen in volle gang is , mag het enigszins Nurks lijken te komen aandragen met moeilijkheden van deze tijd. Toch bestaan deze moeilijkheden voor de zeilsport , moeilijkheden , die een rem kunnen worden op de ontwikkeling van de watersport en die kunnen leiden tot een inkrimping van de vloot.
De prijzen van de boten zijn de laatste jaren het vier-of-vijfvoudige van de vooroorlogse geworden , waardoor het voor de gewone man en de kleine middenstander onmogelijk is geworden een zeil- of motorboot te laten bouwen. Het is op het ogenblik voor velen bijna onmogelijk  f  450.- ( de vooroorlogse prijs van een BM ) bijeen te garen , laat staan een bedrag van  f  2000.-.
Deze prijsstijging moet gezocht worden in de algemene stijging van de prijzen voor materialen en diensten. Bovendien spreekt de weeldebelasting ( 15 % ) een belangrijk woordje mee en binnenkort kan zelfs een verhoging van de weeldebelasting tot 30 % worden verwacht.
Ondanks de hoge bouwprijzen wordt er op de scheeps- en jachtwerven in de Zaanstreek hard gewerkt aan de bouw van nieuwe vaartuigen. Er zijn werven , die vol orders zitten. Er zijn er zelfs bij , die het werk hebben uitbesteed. De producten van de werven gaan echter voor een groot deel ( 90 % ) naar het buitenland.
Men heeft op de werven de bakens moeten verzetten , en dank zij de goede naam van die werven zijn zij daarin geslaagd.
Men richt zich wat de export betreft o.a. op de Verenigde Staten en wel in het type grotere jachten. De opdrachtgever heeft daarbij dikwijls speciale wensen , waaraan graag gevolg gegeven wordt. Door gespecialiseerde kennis werken de Nederlandse werven goedkoper , wat vooral bij stalen jachten tot uitdrukking komt. Daarmee kan men met de Amerikaanse jachtbouwers concurreren ondanks invoerrechten en vrachtprijzen.

Uitzonderingen

Er wordt toch nog wel iets voor de binnenlandse markt gebouwd. Een Zaandamse werf leverde onlangs nog zes motorkruisers af. Er was onlangs nog een Nederlander die een inschrijving opende voor luxe jacht dat  f  180.000 zou gaan kosten. Dergelijke opdrachtgevers zijn echter zeldzaam ; zij kunnen dan ook niet als basis gelden voor onze werven.
Verder vormen de onderhoudskosten een factor welke de watersport belemmeren ; heel wat werven zien hun cliënten zelf aan de slag gaan. Indien dat met de nodige kennis en toewijding geschiedt , is dit , gezien van het standpunt der watersport uit , zelfs toe te juichen.
Immers , iemand die zelf zijn jachtje heeft opgeknapt zal er meer liefde voor gevoelen dan iemand , die dat op de werf heeft laten doen. In de praktijk wordt er echter nog al wat geklungeld , wat voor de betreffende jachtjes niet aanbevelenswaardig is. Vooral nu de nieuwe aanschaffing zo schrikbarend duur is , is een goed onderhoud een eerste vereiste.
Dat door al deze moeilijkheden onze watersport binnenkort ten onder zal gaan , is niet aan te nemen. Daarvoor is zij een te nationale sport. Maar wel kan men zeggen , dat , als deze toestand een tiental jaren zou duren , er heel wat jachteigenaren geen kans zullen zien om hun versleten jachten te vernieuwen , omdat de watersport buiten het bereik van de gemiddelde Nederlander is gekomen.
En dat is niet in het belang van onze mooie watersport , niet in het belang van de volksgezondheid en ook niet in het belang van onze jachtwerven.
Moge onze regering het goede voorbeeld geven door in plaats van de weeldebelasting te verhogen tot 30 % , deze voor de jachten , die minder dan tien mille kosten , geheel af tÃ© schaffen.


