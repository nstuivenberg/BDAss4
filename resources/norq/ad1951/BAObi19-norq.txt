
SOURCE :

SECTION :

LENGTH :

BYLINE :

DATELINE : 5 juli 1951

BODY :

HEADLINE : BEROEPSVERVOER CONGRESSEERT. Klachten en wensen van expediteurs

Van onze verslaggever

AMSTERDAM. -

Voor het beroepsvervoer daveren iedere dag de vrachtauto's over de wegen van binnen- en buitenland , auto's die toebehoren aan de ongeveer tienduizend transportondernemingen die Nederland telt.
Deze ondernemingen zijn over het algemeen klein en slechts twee procent van de genoemde tienduizend rijdt met meer dan tien auto's. Toch neemt dit beroepsvervoer een kwart van het binnenlandse vervoer voor zijn rekening.
De mensen , die dit presteren , waren gisteren verzameld in Bellevue te Amsterdam , waar het vierde congres werd gehouden van de nationale organisatie voor het beroepsgoederenvervoer-wegtransport.
Minister Wemmers opende dit congres en dr. G. J. Otten , algemeen secretaris van de Kamer van Koophandel te Leeuwarden , hield er een inleiding over de plaats van de middenstand in het economische leven. De specifieke moeilijkheden van het beroep kwamen ter sprake in een rede van de algemene voorzitter van de bond , de heer E. v. Donkelaar.
Naar hij mededeelde , zal binnenkort de overheid een verhoging van tien procent afkondigen op de maximum-tarieven van het beroepsvervoer. Dit worde nodig geacht door de gestegen exploitatiekosten.
De vrees bestaat echter , dat deze tariefsverhoging een verlies in het vervoer met zich mee zal brengen.
Protest werd verder aangetekend tegen de ontwikkeling in de kentekenregeling.
De practijk heeft bewezen , dat een wagen meer kan laden dan officieel door middel van vaststelling van laadvermogen is toegestaan. Volgens de heet Van Donkelaar zou Nederland bij vasthouden aan de kentekenregeling dertig tot veertig procent meer vrachtauto's nodig hebben om dezelfde vervoersprestaties te leveren als tot dusver. Op dit probleem zal de aandacht van de overheid worden gevestigd.
Eenzelfde betoog werd opgezet over de krappe bepalingen voor de B-wegen. Om deze bepalingen volledig na te komen moeten speciale auto's worden gebouwd , die een gering laadvermogen hebben en daarom weinig rendabel zijn. Ook daarover werd ontevredenheid uitgesproken.


