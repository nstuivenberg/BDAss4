
SOURCE :

SECTION :

LENGTH :

BYLINE :

DATELINE : 1 september 1951

BODY :

HEADLINE : MINISTER LIEFTINCK WIJKT NIET. Hij houdt vast aan zijn greep op credietwezen

Minister Lieftinck heeft , naar hij in zijn Memorie van Antwoord bij het wetsontwerp Toezicht Credietwezen aan de Tweede Kamer mededeelt , gevolg gegeven aan het verzoek hem door de Tweede Kamer gedaan , om alsnog overleg te plegen met vertegenwoordigers van het credietwezen. De minister bleek niet bereid genoegen te nemen met een noodregeling van beperkte duur. De minister was slechts bereid door het aanbrengen van enige wijzigingen aan enkele bezwaren van de bankinstellingen tegemoet te komen. Overeenstemming met bet direct betrokken deel van het bedrijfsleven werd derhalve niet bereikt.

De minister stelt nu voor , dat de Ned. Bank slechts algemene voorschriften zal kunnen geven na overleg met de representatieve organisaties op het gebied van het credietwezen. In de tweede plaats mogen de algemene voorschriften , behalve wat de controle op de liquiditeit en solvabiliteit betreft , met verder gaan dan nodig is , om de waarde van de Nederlandse geldeenheid te reguleren op zodanige wijze als voor 's lands welvaart , het meest dienstig is en daarbij die waarde zoveel mogelijk te stabiliseren.
Voorts zijn de concrete bevoegdheden hier én daar wat ingeperkt , terwijl de credietinstellingen niet genoodzaakt kunnen worden voor een bepaald percentage van hun toevertrouwde gelden , schatkistpapier aan te houden. Zij zullen steeds in de gelegenheid zijn in plaats van schatkistpapier een tegoed in rekening-courant bij de Nederlandse Bank aan te houden. Tenslotte is bepaald , dat de bevoegdheid tot het uitoefenen van een qualitatieve credietcontrôle slechts zal gelden tot 1 Januari 1955.

Weer theorie

Zoals verwacht kon worden , begeeft de minister zich in theoretische beschouwingen over de ontwikkeling van de opvattingen omtrent het geld en zet hij voorts uiteen , dat het de taak der regering moet zijn , nivellerend op het conjunctuurverloop invloed uit te oefenen. Daartoe is een beheersing van de hoeveelheid betaalmiddel en dus ook van de hoeveelheid crediet nodig.
Het wetsontwerp is derhalve onmisbaar.
Van een vrijwillige samenwerking tussen de centrale bankinstelling en de particuliere banken vreest de minister ontduiking , wanneer een der bankinstellingen zich niet aan de gemaakte afspraken zou houden. Ook is minister Lieftinck van mening , dat een nauwere samenwerking met de credietinstellingen binnen het kader der publiekrechtelijke bedrijfsorganisatie niet op bevredigende wijze zal kunnen worden bereikt. De monetaire politiek vindt de minister allereerst de taak van de monetaire autoriteiten.

Enige verruimingen voorgesteld

Artikel 9 van het ontwerp is thans zodanig geredigeerd , dat het toezicht op de spaarbanken , de landbouwcredietbanken en de commissionnairs in effecten voor zover dit toezicht strekt in het belang van de solvabiliteit en liquiditeit der credietinstellingen bij Koninklijk Besluit geheel of ten dele aan andere organen dan de Nederlandsche Bank kan worden gedelegeerd. Voorzover het toezicht van de Nederlandsche Bank echter strekt ter uitvoering van de algemene taak op monetair gebied , die haar door art. 9, lid 1 van de bankwet 1948 is opgelegd , kan geen delegatie geschieden.
Artikel 12 van het ontwerp , dat voorzag in de verplichting om het boekjaar van de credietinstelling samen te laten vallen met het kalenderjaar , is ingetrokken.
Op verscheidene andere punten , o.m.
het beroep , zijn nog wijzigingen aangebracht , die voor een deel in het voorlopige verslag waren.

Kader : MINISTER LIEFTINCK moge op enkele onderdelen tegemoet zijn gekomen aan de wensen van de meerderheid van de Tweede Kamer en van het bedrijfsleven , wat de hoofdzaak betreft : zijn greep naar het bankcrediet , daaraan houdt de minister vast en daartoe wil hij een volledige wettelijke bevoegdheid.
Hiermede blijft minister Lieftinck dus lijnrecht staan tegenover de meerderheid van de Tweede Kamer.



