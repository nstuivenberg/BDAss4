
SOURCE :

SECTION :

LENGTH :

BYLINE :

DATELINE : 31 augustus 1951

BODY :

HEADLINE : Van Swol en Rinkel bieden excuses aan

Blijkbaar hebben Van Swol en Rinkel de ernstige afkeuring en de kwalificatie van «onwaardige handelingen» door het bestuur van de K.N.L.T.B. , over de wijze waarop zij critiek oefenden op enkele punten van het bestuursbeleid , tot zich laten doordringen. Zij hebben althans over de wijze waarop de critiek geschiedde ( onverwachte mededeling aan enkele couranten dat zij niet meer in officiële wedstrijden wensten te spelen , gevolgd door een serie bezwaren en grieven vooral over het aanvoerderschap van een door hen gewenste figuur ) hun verontschuldiging aan het bestuur van de K.N.L.T.B. aangeboden. Ook in het bestuur van de Internationale Club had overigens deze wijze scherpe afkeuring gewekt. In hun schrijven stellen Van Swol en Rinkel echter op de voorgrond , dat zij hun bezwaren en grieven over de verschillende punten alle handhaven.
Naar wij vernemen heeft het bestuur van de K.N.L.T.B. op de schriftelijke verontschuldigingen van Van Swol en Rinkel geantwoord , dat het deze gaarne aanvaardt. Echter brengt het bestuur op zijn beurt het standpunt naar voren , dat de punten waartegen deze spelers bezwaren en veroordeling hadden , namelijk de inschrijvingen voor buitenlandse wedstrijden , waaronder die voor de Davis-beker , de training van de spelers , de opstelling van de ploegen , de aanwijzing van een aanvoerder , uitsluitend tot de bevoegdheden van het bestuur , resp. van de daarvoor aangewezen instanties behoren.


