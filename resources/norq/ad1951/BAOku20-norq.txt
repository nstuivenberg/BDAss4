
SOURCE :

SECTION :

LENGTH :

BYLINE :

DATELINE : 7 juli 1951

BODY :

HEADLINE : Van boeken , doeken en planken. Julien Green : Amerikaan onder de Franse schrijvers

Julien Green , de Amerikaan onder de Franse schrijvers , is niettemin een halve eeuw geleden in Parijs geboren. Zijn verarmde familie was uit de Verenigde Staten getrokken om te proberen zich opnieuw op te werken. Hij is een vreemdeling naar de letter in dit betoverende Jeruzalem , dat zijn enige ware vaderland is geworden.
Op formele gronden is hij echter een burger van de Nieuwe Wereld , zodat hij bij het uitbreken van de jongste wereldoorlog Frankrijk moest verlaten om in Amerika zijn dienstplicht te vervullen. De literatuurprijs van Monaco , groot een millioen franc ( ruim tienduizend gulden ) is hem dit jaar dan ook toegekend om in hem de auteur te huldigen , die als vreemdeling door de waarde van zijn werk zoveel heeft bijgedragen voor de verbreiding van de Franse schone letteren.
Een volkomen vreemdeling is hij tenslotte slechts in het land en de sfeer van zijn herkomst. Het Engels dat bij hem thuis veel gesproken werd en dat hij geheel beheerst , is voor hem toch maar een aangeleerde taal en de eerste Amerikanen ontmoette hij pas in 1917 aan het Westelijk front , waar hij bij de ambulance was ingedeeld. Als twintigjarige stak hij de oceaan over om te studeren aan de universiteit van Virginia , die nog door Thomas Jefferson is gesticht. Aan het «monster» tweetaligheid , waarvan men hem wel heeft willen beschuldigen , gelooft hij niet , voor hem was er geen keus : De tweetalige schrijver is mijns inziens een diersoort , dat niet bestaat.
Men kan gemakkelijk verscheidene talen spreken , maar men schrijft er slechts één : die waarin men denkt. Een taal is niet maar een middel om zich uit te drukken , maar bovenal een wijze van zijn en voelen. Men kan niet op twee manieren bestaan , omdat men niet twee personen tegelijk kan zijn. En dat is maar goed ook. Eén is voldoende. Men heeft het er al moeilijk genoeg mee.
Hoewel ik tijdens de oorlog ( op bestelling ) een Engels boek heb geschreven , is Frans mijn eigenlijke taal , omdat ik ben opgevoed met en door Fransen en als een Fransman. Toen ik eindelijk de Verenigde Staten bezocht , was de beslissing tenslotte allang gevallen.

Ouderlijk huis

Ondanks de burgerlijke stand , die beweert dat hij op de zesde September 1900 werd geboren , herinnert Green zich een geheel ander moment , waarop hij plotseling tot het besef kwam , dat hij werkelijk was gaan leven. In het ouderlijk huis te Parijs , raakte hij als kind onder de bekoring van de schone verhalen uit de Bijbel , die hem in het Engels werden voorgelezen. Daar leerde hij de zoete kinderangst kennen ( die hij een der intiemste genoegens van de jeugd noemt ) door de visioenen , waarop zijn zusters , die nogal vertrouwelijk met nachtmerries omgingen , hem onthaalden , vermaakte hij zich op een middag als kleine jongen door met zijn nagels tussen de naden van de parketvloer te wroeten en daar diverse zaken uit op te diepen , die er in de regel in verzeild raken : broodkruimels , spelden , glazen kraaltjes. Een gedachteloos spelletje , waarmee men uren zoet kan zijn. Maar de kleine Julien kwam daarbij onverhoeds op de bliksemsnelle gedachte , dat hij niet dat parket was , en niet de kamermuur , niet zijn moeder , wier stem hij in het vertrek daarnaast hoorde , maar zichzelf , volkomen zichzelf , in het bewustzijn van zichzelf.
- Het was nog maar een vermoeden , zegt Julien Green , maar ik heb er mijn leven lang de herinnering door behouden aan een mysterie , dat voor mijn gevoel overeenkwam met de diepste religieuze aandoeningen.
Dat gelukkige ouderhuis en de sensaties daar ondervonden hebben zijn schrijverscarrière steeds vergezeld en in alle ideale mileu's in zijn boeken kan men de plaats herkennen , waar hij werd grootgebracht. In de klerenkast huisde de duivel , geloofde het gevoelige kind , en één van zijn heldendaden was voor de deur te gaan staan en met luide , maar van angst verstikte stem de boze uit te nodigen zich te vertonen. Hij kwam nooit en soms rukte Julien dan de deur open , wierp een opgejaagde blik tussen de japonnen en liep gillend weg , het zekere voor het onzekere nemend.

Eerst schilder

Zijn ontvankelijkheid voor hevige indrukken deed hem reeds jong naar een middel zoeken om zijn gemoedsleven te uiten. Oorspronkelijk wilde hij , na de eerste wereldoorlog , schilder worden , bezocht dagelijks het Louvre waar hij zijn aandacht telkens slechts aan enkele werken besteedde , doch kennismaking met het doek van Matisse : La femme verte , gaf hem een dergelijke schok en deed hem zo duidelijk het hopeloze van zijn aspiraties inzien , dat hij voorgoed afstand deed van zijn begeerte met het palet naam te maken.
Hij was toen reeds zonder veel overtuiging met schrijven begonnen , verzen en stukken , waar hij dagenlang aan werkte , zonder dat hij er veel mee opschoot.
Meer dan drie bladzijden achter elkaar kon hij niet volkrijgen , tot die voor indrukken zo vatbare natuur haast ongemerkt de juiste vorm vond , waarin hij zich volledig kon openbaren : het dagboek , waarin hij dagelijks noteerde wat hem gefrappeerd had , zonder ooit de bedoeling te hebben het te publiceren.
Het is uitgegroeid tot zijn vermaard Journal , waaraan thans een vijfde deel staat te worden toegevoegd.

Planloos

De werkmethode van Julien Green is planloos. Zijn figuren ontbloeien aan zijn fantasie en dan laat hij ze hun gang gaan , net zoals ze willen. Als de lezer zelf is hij benieuwd naar het avontuur , dat hij met zijn eigen pen oproept en waarvan hij vooraf nooit weet hoe het zich zal ontwikkelen. Deze werkwijze , zo vreemd aan de methodische en logische opzet bij vele Franse auteurs , verleent zijn romans iets ongemeen boeiends.
Het was André Gide , die na de eerste aflevering van Reiziger op aarde in een Frans maandblad gelezen te hebben onmiddellijk aan de schrijver de drukproeven vroeg van de volgende afleveringen omdat hij niet bij machte was een maand lang op het vervolg te wachten.
De eenzaamheid , dat is het thema van vele van Greens boeken en uit die zuiverste bron heeft sedert zijn jeugdjaren een geest geput die , hoewel Amerikaans , door tijdgenoten de minst Amerikaanse van alle Franse schrijvers is genoemd.


