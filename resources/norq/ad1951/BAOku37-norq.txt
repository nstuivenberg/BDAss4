
SOURCE :

SECTION :

LENGTH :

BYLINE :

DATELINE : 1 september 1951

BODY :

HEADLINE : DE STIJL-TENTOONSTELLING. Het Nederlandse aandeel in de moderne kunst

MET de tentoonstelling van de Stijl-groep in het Stedelijk Museum te Amsterdam is een daad verricht , waarvan de belangrijkheid moeilijk kan worden overschat.
In de eerste plaats omdat duidelijk wordt gemaakt welke verreikende invloed de principen van deze Nederlandse kunstenaarsgroepering hebben gehad , in de tweede plaats omdat met deze expositie , die na Amsterdam naar het buitenland gaat een beeld wordt gegeven van het streven en de resultaten van de enige kunststroming in ons land , welke een aandeel in de ontwikkeling van de moderne kunst heeft gehad. De revolutie op het gebied van de beeldende kunst in onze eeuw voltrok zich immers voor het grootste deel buiten onze landsgrenzen. Frankrijk , Duitsland , Rusland , daar woedde de strijd tegen de realiteit , daar zocht men nieuwe vormen om een innerlijke visie tot uitbeelding te kunnen brengen. Natuurlijk onderging de Nederlandse kunst de invloed daarvan. Men worstelde met dezelfde problemen van kleur en lijn , van vorm en vlak , die echter hier lang niet zo fel werden gesteld. Onze schilders vermeden de uitersten , het hardnekkig volvoeren van de idee kwam op enkele individuele uitzonderingen na niet voor.

Nieuwe beelding

Behalve dan in de Stijl-groep , waarin schilders met architecten en zelfs met woordkunstenaars samen werkten om een nieuwe beelding te scheppen. In de eerste zaal van de tentoonstelling , die prachtig en volkomen in overeenstemming met inhoud door architect Rietveld werd ingericht , staat aan de wand geschreven wat de groep in het jaar 1920 onder de nieuwe beelding verstond : de kunst , die in plaats van vorm het karakteristieke uitdrukkingsmiddel van elke kunstsoort stelt en daarmede alle dualiteit opheft.
Men wilde een kunst , die bevrijd was van de persoonlijke aandoening , het toevallige , het tijdelijke en trachtte deze te verkrijgen door een concentreren op de drie elementen van de schilderkunst : lijn , vorm en kleur , terwijl de «valse» drie-dimensionaliteit door de schilders werd uitgebannen.
Zo kreeg men de straklijnige , vlakke , rechthoek-composities van Theo van Doesburg , de theoreticus , de woordvoerder van de groep , een beelding , waartoe ook Mondriaan was gekomen , een groter schilder , die in de laatste jaren van zijn leven in Amerika weer een pionier werd en daar de erkenning vond , die zijn geboorteland hem lang heeft onthouden.

Grote invloed

Een groot deel van haar belangrijkheid heeft de Stijl te danken aan het samengaan van schilders en architecten.
Daaraan ontleende de groep ook haar internationale werkzaamheid en haar invloed in tal van landen , doch vooral in het Duitsland van het Bauhaus.
Haar principes waren dan ook in de eerste plaats architecturaal van karakter en de toepassing er van door bouwmeesters als J. J. P. Oud , die tot de oprichters van De Stijl behoorde , G.
Rietveld en C. van Eesteren , zijn een volmaakte verwezenlijking , die gemakkelijker werd aanvaard dan op schilderkunstig terrein.
Als men de instructief ingerichte tentoonstelling verlaat , dan leest men een van die zelfbewuste uitspraken van De leven te realiseren. Een uitspraak , die Stijl : Het nieuwe tijdsbewustzijn staat gereed zich in alles , ook in het uiterlijke wordt geflankeerd door foto's van bouwwerken uit de jaren 1920 tot op heden , welke getuigen van de nog steeds werkende invloed van de groep pioniers , die in de jaren van twintig en ook later nog meer tegenwerking dan waardering ondervonden.
Ook op andere gebieden ervaart men de invloed van De Stijl , al wordt deze niet meer als zodanig aangevoeld. Tot ver in het leven is zij doorgedrongen.
Wel niet in «alles» , zoals in bovenstaande voorspellende woorden werd gezegd , maar dan toch in de kunstnijverheid , in de etalage-kunst , in de binnenhuiskunst , in alle gebieden waar men is teruggegaan tot elementaire principes om vandaar uit , met behoud van de zuiverende werking , een vormgeving in het leven te roepen , waarbij de nadruk op een eerlijk en respecterend gebruik van de middelen valt.


