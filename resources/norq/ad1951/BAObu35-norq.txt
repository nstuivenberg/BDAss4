
SOURCE :

SECTION :

LENGTH :

BYLINE :

DATELINE : 29 augustus 1951

BODY :

HEADLINE : Grote drie bijeen te Washington. In de loop van September

WASHINGTON. -

Het ministerie van buitenlandse zaken heeft bevestigd , dat de ministers van buitenlandse zaken van de Grote Drie elkander in Washington zullen ontmoeten van 10 tot 13 September ter bespreking van «zaken van wederzijds belang».
Er werd aan toegevoegd , dat de data voor de besprekingen nog slechts bij wijze van proef zijn genoemd , aangezien het vertrek van staatssecretaris Acheson van de conferentie te San Francisco over het Japanse vredesverdrag nog onzeker is. Er werd verwacht , dat Acheson uit San Francisco zou kunnen vertrekken op 9 September om de Franse minister van buitenlandse zaken , Schuman , en de Britse minister van buitenlandse zaken , Morrison , te ontmoeten. Op 14 September , zo werd verwacht , zou Acheson naar Ottawa vertrekken voor de bijeenkomst van de Noordatlantische Raad.
Hij zou dan omstreeks 21 of 22 September naar Washington terugkeren voor besprekingen met generaal de Lattre de Tassigny , de Franse opperbevelhebber en hoge commissaris in Indochina , en met de Italiaanse premier De Gasperi , tussen 23 en 25 September.
Omstreeks 25 October zou Acheson naar Europa vertrekken voor de jaarlijkse bijeenkomst van de raad van de N.A.T.O. in Rome. Vandaar zou hij naar Parijs gaan voor de bijeenkomst van de vergadering der Verenigde Naties , die op 6 November begint.


