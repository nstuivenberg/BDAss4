
SOURCE :

SECTION :

LENGTH :

BYLINE :

DATELINE : 7 juli 1951

BODY :

HEADLINE : Engeland acht uitspraak Hof een redelijke basis. Perzië wil trachten olie-kwestie voor de Uno te brengen

TEHERAN. -

Terwijl de Britse regering onmiddellijk na de uitspraak van het Internationale Hof bekend maakte , dat zij de uitspraak als uitgangspunt zou gebruiken voor haar politiek inzake de Perzische kwestie , liet de Perzische premier Mossadek de wereld weten , dat hij de uitspraak verwierp. Vandaag zal de Perzische regering waarschijnlijk een verklaring in die geest afleggen.
Reuter meldde gisteren uit Teheran , dat Perzië waarschijnlijk zou proberen , de olie-kwestie voor de Uno te brengen.
De Britse regering heeft bekend gemaakt , dat zij onmiddellijk te Teheran stappen zal doen om te komen tot de oprichting van een raad van toezicht , zoals is voorgesteld door het Internationale Hof van Justitie in Den Haag. In een verklaring van het kabinet zegt de Britse regering : De bevindingen van het Hof worden door Groot-Britannië aanvaard als een redelijke basis , waarop de twee partijen tot elkaar kunnen komen en een bevredigende regeling kunnen verkrijgen.
De Britse ambassadeur te Teheran heeft opdracht gekregen de kwestie van de raad van toezicht aanhangig te maken bij de Perzische regering.
Het standpunt van de Perzische regering is gisteren opnieuw in Den Haag uiteengezet door dr. Ali Chaeygan , lid van het Perzische parlement en van dé olie-commissie. Hij had een persconferentie belegd , waarop ook de Perzische gezant in ons land aanwezig was.
Hij zei o.m. , dat hij zijn regering zal adviseren , het Hof niet meer te erkennen , ook al zou het later vaststellen , dat het niet bevoegd was geweest inzake het olie-geschil. Het Hof heeft in de ogen van het Perzische volk afgedaan.
De Perzische gezant kon niet zeggen of zijn regering of hijzelf de mening van dr. Chaeygan onderschrijft. Dr. Chaeygan deelde mee dat de meerderheid van het Hof een beslissing heeft genomen tot interim-maatregelen , maar dat het geen jurisdictie heeft. «Twee van de onpartijdige rechters evenwel hadden dezelfde mening als wij , maar de meerderheid , misschien onder politieke overwegingen en mogelijk onder Britse invloed , stemde voor interim-maatregelen».
Hij zei , dat hij niet aan de behandeling van het geschil voor het Hof deelnam , omdat het Hof naar de mening van Iran niet competent is.



