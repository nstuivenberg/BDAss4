
SOURCE :

SECTION :

LENGTH :

BYLINE :

DATELINE : 7 juli 1951

BODY :

HEADLINE : Spel dat te ver ging. Jongens bestalen oude man en kochten duur speelgoed. Oude grafkelder het «rovershol»

Van onze correspondent.

DOETINCHEM. -

Toen die Doetinchemse kwajongens na een kort verblijf in de cel eenmaal begonnen te praten en het verhaal met stukken en beetjes er uit was gekomen , heeft de politie een onderzoek ingesteld op de oude begraafplaats aan de Ds.
van Dijkweg en daar het rovershol gevonden , dat ingericht was in een door de jongens opengebroken en ontruimde grafkelder. En klein arsenaal van windbuksen , dolken en wat verder nog de jongensfantasie kan prikkelen werd in beslaggenomen.
Jongens van tien tot zestien jaar , die te Doetinchem met windbuksen speelden , hadden daarmede de aandacht van de politie op zich gevestigd , mede omdat deze buksen er nogal duur uitzagen.
Reeds bij het eerste onderzoek stuitte de politie op een hardnekkige zwijgzaamheid der knapen , waaruit kon worden afgeleid dat zij hier met een complot te doen had. Daar bij navraag bleek , dat de ouders van de jochies niets van het dure windbuksenbezit afwisten , besloot de politie wat straffer op te treden.
De jongens werden in de cel opgesloten en al spoedig bleek dit uiterst bevorderlijk voor hun spraakvermogen te zijn. Het verhaal van dat rovershol op het kerkhof kwam los en toen de politie daar had rondgeneusd en vervolgens de ondervraging hervatte , kwam ook de rest uit.
Het complot was ontstaan nadat omstreeks Pinksteren drie jongens van zestien jaar zich toegang hadden verschaft tot de woning van een oude man van de IJkenberg te Doetinchem. Tijdens diens afwezigheid hadden zij uit een kist een bedrag van ruim 1200 gulden gestolen.
Met jongere jongens uit de buurt had het drietal een club opgericht , die zich in het geheim wapende met dolken en windbuksen. Die windbuksen kostten 87 gulden per stuk en zij werden betaald met lapjes van honderd. Ook schafte de club zich een duur fototoestel aan en al deze bezittingen moesten veilig opgeborgen kunnen worden. De jongens wisten langs een «geheime weg» op het oude kerkhof aan de Ds. van Dijkweg te komen , waar zij een verwaarloosde grafkelder openbraken.
Van de gearresteerde jongens zijn de drie hoofddaders R. , D. en L. voorlopig in hechtenis gehouden ; de overige jongens konden door hun ouders van het politiebureau worden afgehaald.



