
SOURCE :

SECTION :

LENGTH :

BYLINE :

DATELINE : 7 juli 1951

BODY :

HEADLINE : Parlementaire notities

Men kan zich terecht afvragen , hoe het komt , dat na de gebruikelijke toch waarlijk ruimschoots tot gedachtenwisseling gelegenheid biedende schriftelijke voorbereiding van minister Lieftincks belastingvoorstellen , nu weer oponthoud is veroorzaakt en het eerst de volgende week tot «zaken doen» schijnt te komen.
Een wetsvoorstel gaat vergezeld van een veelal uitvoerige Memorie van Toelichting. Beide stukken worden behandeld , hetzij in de afdelingen van de Tweede Kamer , hetzij in een speciale Kamercommissie , waarin dan de experts over het wetsvoorstel hun licht laten schijnen. Veelal heeft er dan nog mondeling overleg plaats tussen de betrokken minister en hetzij de commissie van rapporteurs , hetzij de speciale commissie , waaronder het wetsontwerp ressorteert. Bij dit overleg wordt dan nagegaan , in hoever beide partijen het eens kunnen worden en dan volgt tegelijkertijd met de ministeriële Memorie van Antwoord een nota van wijzigingen.
Het gevolg is , dat bij de mondelinge behandeling slechts die verschillen van mening overblijven , waarvoor geen compromis werd gevonden. Dat bevordert de zakelijke behandeling van zulk een wetsontwerp.
Bij de behandeling van de door minister Lieftinck ingediende wetsontwerpen is het een tikje vreemd toegegaan. Er heeft de gewone wisseling van schriftelijke stukken plaats gevonden en daarna werden de algemene beschouwingen gehouden.
Hierbij werd uit de aard der zaak door de Kamerleden hetzelfde gezegd , wat men aan bezwaren in de gewisselde stukken kon vinden. Toen dan deze algemene beschouwingen waren afgelopen , ging men pas over tot onderling beraad , dat wil zeggen , dat minster Lieftinck contact zocht met de Kamer.
Als vrucht van dit wel wat late overleg , verschenen enige nota's van wijziging , maar het bleek alras , dat de oppositie in de Kamer door de concessies van de minister geenszins bekeerd was. Er moest weer overleg worden gepleegd en er moesten weer nieuwe stukken worden geproduceerd met tot gevolg , dat de behandeling vermoedelijk eerst a.s. Dinsdag zal kunnen worden voortgezet.
Wanneer wij ons afvragen , aan wie de schuld van deze vertraging ligt , dan moeten wij beginnen met de erkenning , dat zowel de minister als de Kamer het recht hebben , voor eigen opvatting te blijven pleiten totdat een stemming de beslissing brengt. Intussen is bij de behandeling van deze wetsontwerpen van beide kanten , maar voornamelijk aan de kant van minister Lieftinck wel wat al t e veel verwacht van het houden van beschouwingen.
De minister heeft niet alleen uitvoerige gedrukte stukken van zijn departement doen uitgaan , hij heeft ook in de Kamer zeer uitvoerig gesproken.
Hetzelfde zal wel plaats hebben gevonden bij het binnenskamers overleg , dat plaats vond. Ons dunkt , dat hier de oorzaak gezocht moet worden van de vertraging.
Het was van het begin af duidelijk , dat de minister zijn voorstellen niet ongewijzigd aangenomen zou kunnen krijgen en wij begrijpen volkomen , dat de minister zoveel mogelijk van zijn oorspronkelijke voorstellen behouden wilde zien. Maar of de manier , waarop de minister zulks nastreefde , namelijk het houden van zeer lange redevoeringen en het uit de weggaan van concessies , welke de Kamer zouden kunnen bevredigen , de juiste methode was , ziedaar iets , dat nu reeds als een minder doelmatige taktiek kan worden aangeduid.
Afgezien van het geringe nut van pogingen , om al pratend te overtuigen - een methode , welke beter past op een vergadering van een wetenschappelijke vereniging - aldus wordt de goede gang van zaken wel in hoge mate vertraagd en maakt het parlement de indruk van verspilling van de nationale tijd.
Ook hier ware wat meer efficiency met klem aan te bevelen , al moet worden vastgesteld , dat het hier niet de Kamer was , die tot de vertraging aanleiding gaf.


