
SOURCE :

SECTION :

LENGTH :

BYLINE :

DATELINE : 27 september 1951

BODY :

HEADLINE : Zesdaagse-rijders gehuldigd

Nieuwsdienst Algemeen Dagblad

VALKENSWAARD. -

Gistermiddag om drie uur arriveerden de deelnemers aan de Internationale Motor-zesdaagse in Italië aan de grens te Bergeijk onder grote belangstelling van vrienden uit de motorsport. De winnaars van de Zilveren-Vaas , Drikus Veer , Cees van Rijsel en Ph. Haaker , reden triomfantelijk naast elkaar Nederland binnen , gevolgd door de deelnemers , die eveneens een gouden medaille hadden gewonnen. Nadat de eerste welkomstwoorden waren gewisseld , handen gedrukt en de winnaars met bloemen waren getooid , trok men gezamenlijk naar het clubgebouw van de Valkenswaardse motorclub , waar de voorlopige huldiging plaats had. Het was daar tjokvol , toen de heer Roodenburg namens de K.N.M.V. de winnaars hulde bracht voor hun grote prestaties , die tot ver buiten onze grenzen werden geprezen , en bracht hun daarvoor dank.
Namens de bond bood hij alle deelnemers met een gouden medaille bloemen aan. Daarna ging de ere-wijn rond ; de drie Vaas-winnaars dronken uit het gewonnen kleinood. Namens het dagelijks bestuur voerde ook het woord de heer Hengelmolen , die daartoe door de burgemeester van Den Bosch , mr. Loef , gemachtigd de succesrijke motorrijders een imitatie van de legpenning aanbood , die het Bossche gemeentebestuur had laten vervaardigen bij de opening van het stadion. Verscheidene andere sprekers voerden nog het woord , terwijl de deelnemers verschillende geschenken in ontvangst konden nemen. De officiële huldiging zal pas later geschieden.



