
SOURCE :

SECTION :

LENGTH :

BYLINE :

DATELINE : 3 juli 1951

BODY :

HEADLINE : Met vacantie in jubilerend Parijs. Boulevardier wordt men niet in twee dagen tijds. Veel zien , maar vaak rusten

Van onze verslaggever

PARIJS. -

Gaat u deze zomer ook eens kijken hoe Parijs er uitziet na tweeduizend jaar intensief leven ? Van harte aanbevolen. U zult er niet alleen zijn onder de Fransen ; er komen drommen Nederlanders , Zwitsers , Belgen , Engelsen , Amerikanen , Zweden en zelfs weer Duitsers naar deze wonderlijk-mooie , driftig-levende , van zeer vroeg tot zeer laat altijd weer fascinerende stad.
Mogen we u een paar kleine tips geven , die uw verblijf in het jubilerende Parijs aardiger kunnen maken ? Het is maar een greep uit enkele dingen waar een toerist misschien niet zo snel opkomt.
Profiteert u ervan.

Licht en water.

Ter gelegenheid van het tweeduizendjarig bestaan van Parijs zijn des avonds de grote , indrukwekkende gebouwen als de Notre Dame , de Obelisk op het Place de la Concorde , het gebouw van de Assemblee , de Madeleine , de Arc de Triomphe verlicht. Bovendien spuiten de fonteinen op het Place de la Concorde en het begin van de Champs Elysées des avonds en zijn zij ook verlicht. Wilt ge een onvergetelijk beeld van Parijs meenemen ? Ga dan als het donker is op het midden van de Place de la Concorde staan en loop om de Obelisk heen. Grandioos , al dat licht , al die drukte.

Markten.

Er zijn er talloze.
Maar natuurlijk gaat u een keer des snachts naar de Hallen , die grote bek van Parijs , en eet u er in een cafeetje in de buurt een verrukkelijk bord uiensoep. Mag ik verder warm aanbevelen de markt in de Rue du Mouffetard ( achter de Sorbonne , het verlengde van de Rue Descartes ) die , elke morgen weer , de intiemste buurtmarkt is die ik ken ( meer dan een kilometer lang , in een vrij sterk hellend straatje ) en de Marché aux Puces , de luizenmarkt ? Deze is elke Zaterdag , Zondag en Maandag , dicht bij het eindpunt van de métro Porte de Clignancourt. Luizenmarkt is werkelijk al te denigrerend voor dit stadje van kramen , waar je een schat van antiek ( en heel wat kitsch !) bijeen ziet. Honderden en honderden kramen , en men ziet er de mooiste antieke kleren , meubelen , vazen , cameeën , juwelen. Helaas , helaas..
de Amerikanen hebben dit ontdekt , zij lopen er met uitpuilende karabiezen , zij kopen links en rechts ( voor een Amerikaan , die 384 francs voor zijn dollar krijgt , is dit land spotgoedkoop ) en daarom zijn vele marktkooplui nu tweetalig , en de prijzen verdubbeld..

Klimmen.

Tot de derde verdieping van de Eifteltoren kost het 300 francs met de lift. Toegegeven , het panorama is uniek , maar als 300 frs u te veel is , ga dan voor een kwart er van tot de eerste verdieping. Panorama ook hier grotelijks aan te bevelen. Typisch idee van de Fransen : wie een camera of filmtoestel mee naar boven sleept , betaalt hier wat meer. Op de Arc de Triomphe ( eveneens een grandioos uitzicht biedende ) is dat net zo. Toegang met de lift 35 frs. Plus fototoestel 85 frs. En niet stiekem die camera in uw zak steken , dames en heren , want bovenop de Arc staat een agent van politie ( aanspreken met Monsieur l'Agent , dat is altijd heel verstandig ) en zodra u dat fototoestel te voorschijn haalt , komt hij op u af en kunt u alsnog betalen.

Dalen.

Voor liefhebbers van duisternissen : de catacomben van Parijs , elke Zaterdagmiddag , 't Is erg goedkoop , maar de tientallen catacomben van de métro zijn eigenlijk net zo interessant. Neem , wat die métro betreft , een carnet , een tienrittenboekje voor 150 frs. Losse ritten kosten 22 frs. In de métro is het moordend druk tijdens de spitsuren ( tenminste als de 1500 treinbestuurders niet net weer even staken ) en het stinkt er , ook tijdens de stille uren. Tegen die stank kunt u zich wapenen door worst met knoflook te eten , dat is werkelijk de enige manier.

Wandelen.

Wie niet oppast , loopt zich in twee dagen dikke blaren in Parijs ; die stad fascineert bijzonder , zodat je bijna niet meer kunt ophouden met lopen. Doe het daarom niet al te gek.
Boulevardier moet u langzaam worden en niet in twee dagen tijds. Rust eens uit op een terrasje , maar tenzij u heel veel geld hebt , moet u dat niet al te vaak doen , want Parijs is vergeleken bij vorig jaar een bijzonder stevig stuk duurder voor ons Nederlanders geworden. Glaasje bier plus glaasje appelsap plus fooi op de meeste terrassen omtrent 140 francs.

Eten.

Wat ik u bidden mag , doe dat nooit in zo'n toeristentent op Montmartre. Daar is het eten slecht , de bediening weliswaar allerminzaamst , maar ongemeen traag , de rekening echter verrassend hoog.
Laat die gelegenheden over aan de Amerikanen , die 800 francs voor een diner erg weinig vinden. Waar dan wel te eten ? Graag een volgende keer.


