
SOURCE :

SECTION :

LENGTH :

BYLINE :

DATELINE : 30 augustus 1951

BODY :

HEADLINE : Algemeen Dagblad. Spionitis

De militaire tegenstellingen in de wereld leiden niet slechts tot directe militaire inspanning , maar brengen ook een aantal begeleidingsverschijnselen mede en daaronder is een der minst sympathieke , maar meest romantische , de spionnage. Reeds in de oudheid komen spionnen voor en wie kent niet het dramatische verhaal van de spion in Vondels «Gysbreght» ? Men kan er derhalve van overtuigd zijn , dat er een net van spionnage wordt gespannen in het algemeen tussen de Verenigde Staten en Engeland enerzijds en de landen achter het IJzeren gordijn anderzijds.
Voor deze spionnage bestaat - terecht - bij het Nederlandse publiek belangstelling , vermoedelijk meer om de romantische kant , dan om de materiële inhoud. In ons land is immers voor spionnage geen plaats. Men verslijt de leiders van de militaire defensie binnen het kader van het Atlantisch pact wel voor grote domoren , wanneer men aanneemt , dat er in een land als Nederland iets te spionneren zou vallen.
Daar passen de vakmensen wel voor op. Een andere zaak is , dat de Nederlandse regering op plaatsen , waar , indien er onverhoopt toch moeilijkheden hier te lande zouden komen , betrouwbare mensen nodig zijn , ook maatregelen treft , dat op het critieke ogenblik geen hand- en spandiensten aan een aanvaller bewezen zullen worden. Met spionnage heeft dat evenwel weinig van doen.
Nu heeft zich dezer dagen een geval voorgedaan , dat volkomen ten onrechte in een enkele publicatie het etiquet spionnage heeft verkregen.
Voor spionnage zijn spionnen nodig , dat wil zeggen handlangers van een «vreemde» mogendheid , die trachten achter geheimen te komen. In het onderhavige geval is daarvan geen sprake. Het betreft immers een werkman in een klein fabriekje van landmijnen , waaraan niets geheims was , die , opgestookt door een louche vriend op het idee kwam , of er niets te stelen en te verkopen viel. Van een koper was nimmer sprake dus ook niet van een poging tot spionnage.
Er is evenwel iets anders , dat ons in deze geschiedenis mishaagt. De aspirant-dief zocht relaties en kwam , overigens heel kinderlijk , in aanraking met iemand , die onmiddellijk naar de politie , danwel naar het Bureau voor de Binnenlandse Veiligheid liep. In plaats van nu direct in te grijpen , nam men daar zijn toevlucht tot het verachtelijke middel van provocatie.
Men bracht de werkman in de waan , dat er iets te verdienen zou zijn en toen speelde zich de operette verder af. Een dagbladman , die er de lucht van kreeg , blies de onnozele en geprovoceerde zaak direct op.
Nu kunnen wij erin komen , dat in de bekende «komkommertijd» , sommige journalisten op jacht gaan naar een verhaal , dat herinnering opwekt aan de welbekende zeeslanggeschiedenis , maar dat van de kant van het Bureau voor de Binnenlandse Veiligheid zulk een infantiele zaak door provocatie wordt opgeblazen , achten wij bepaald onjuist. Reeds eer hebben wij twijfel uitgesproken over het bestaansrecht van deze instelling en wat wij er nu weer van hebben vernomen bevestigt onze opvatting , dat er in ons land geen plaats is voor de werkzaamheid van een instelling en de daaraan verbonden lieden , die in zulk een onnozel geval als het onderhavige zelfs voor het verfoeilijke middel van de provocatie niet terugschrikken.
Men zegt wel eens , dat men dieven met dieven moet vangen , maar in dit geval heeft men een aspirant-dief door provocatie tot een dief gemaakt en , vooral na de ophef , welke van dit- geval is gemaakt , vragen wij ons af , of tegen herhaling van deze methode niet dient te worden gewaakt , temeer , omdat hier te lande voor werkelijke spionnage toch geen aanleiding bestaat.


