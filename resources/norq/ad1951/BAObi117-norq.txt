
SOURCE :

SECTION :

LENGTH :

BYLINE :

DATELINE : 28 september 1951

BODY :

HEADLINE : OPSPORING VERMISTEN. Missie opgeheven. Rode Kruis zal zaken verder afwikkelen

Nieuwsdienst Algemeen Dagblad

AMSTERDAM. -

De Nederlandse missie tot het opsporen van vermisten uit de bezettingstijd is met stille trom geliquideerd. Zonder enig officieel gebaar zijn de mannen die gedurende enige jaren hun krachten gaven om vermiste Nederlanders op te sporen , van hun bureau's verdwenen en voornamelijk bij de emigratie-organisatie te werk gesteld. Onder leiding van majoor Wellema is door de commissie uiterst belangrijk werk verricht. Honderden mensen , die na de oorlog in grote onzekerheid verkeerden over het lot van hun familieleden , hebben dank zij het werk der commissie zekerheid gekregen. In zeer vele gevallen konden vermiste Nederlanders worden opgespoord , voor zover nodig zullen de thans nog lopende zaken door het Rode Kruis worden afgewikkeld.
Intussen wordt op het bureau van de missie door een ambtenares van het departement van Sociale zaken een zeer trieste taak verricht. Van honderden Nederlanders , die als politieke gevangenen naar Duitse concentratiekampen werden overgebracht en daar veelal de dood vonden , zijn in verscheidene plaatsen van Duitsland , o.a. te Neuengamme , zakjes gevonden waarin de sieraden van de slachtoffers waren geborgen. Toen de geallieerden snel oprukten kregen de kampcommandanten geen gelegenheid meer deze kostbaarheden te stelen.
Nederland heeft ongeveer 2400 van deze zakjes uit Duitsland toegezonden gekregen. Voor zover mogelijk werden zij via de burgemeesters van de verschillende plaatsen aan de nabestaanden toegezonden.
Men zoekt thans een aantal rechtmatige eigenaars van sieraden die nog steeds onder berusting van het departement van Sociale zaken zijn. Deze laatste partij geeft heel wat werk , omdat dit veelal sieraden zijn van mensen wier naam niet duidelijk op de zakjes te lezen staat.



