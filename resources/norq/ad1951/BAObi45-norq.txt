
SOURCE :

SECTION :

LENGTH :

BYLINE :

DATELINE : 7 juli 1951

BODY :

HEADLINE : Plezier en problemen. Bromfietsers een dagje uit met de Toeristenbond

Van onze verslaggever.

MONTFOORT. -

De A.N.W.B. had voor Zaterdag en Zondag , bij wijze van experiment , een dwaaltocht voor bromfietsers in elkaar gezet , die 120 kilometer lang voerde door de provincies Utrecht , Zuid- en Noordholland. Het was een dwaaltocht en een experiment en het plezier dat de ruim vijfhonderd deelnemers eraan hebben gehad was «navenant» , zoals een van hen , helemaal uit Brabant gekomen , opmerkte.
We zagen deze twee dagen bromfietsen van allerlei soort , snelheid en vorm , en het verbaasde ons dan ook niet te horen , dat zo langzamerhand een helemaal volwassen bromfietsenprobleem aan het ontstaan is. Dat vertelde ir. C. A. Kuysten , chef van de verkeersafdeling van de A.N.W.B. Hij zei daarbij , dat er op het ogenblik tweehonderdduizend bromfietsen in ons land rondknorren en dat dit aantal iedere week met maar liefst tweeduizend wordt uitgebreid. De werkelijkheid leert , dat het berijden van een bromfiets niet zonder gevaar is. De brave fietser reed zijn hele leven «op zijn gehoor» en bij het overstappen naar de bromfiets vergeet hij maar al te licht , dat zijn vervoermiddel nu zelf lawaai maakt , zodat hij het aankomende wegverkeer niet meer kan horen. De ouderen vooral begrijpen dat niet helemaal en het wekt dan ook geen verwondering , dat van de 36 bromfietsers , die het vorig jaar bij verkeersongelukken werden gedood , er 27 boven de vijftig waren. Dit is een van de argumenten , waaruit de A.N.
W.B. concludeert , dat de bromfiets niet thuis behoort op de verkeersweg , maar op de rijwielpaden. Dat zou dan moeten gelden voor alle bromfietsen , tot een maximum cylinderinhoud van vijftig cc.
Daarmee wordt ook vastgehouden aan de internationale overeenkomst van Genève , die tenslotte ook door Nederland werd geparafeerd. In België mogen rijwielen met hulpmotoren al op de rijwielpaden verschijnen , en volgens de A.N.
W.B. wordt het de hoogste tijd , dat dat ln Nederland ook gebeurt.
Daar tegenover eist dan de A.N.W.B.
twee , ook bij nat weer , goed werkende remmen en een constructie , die het tijdens het rijden mogelijk maakt de motor los te koppelen.
Van al deze details op verkeerstechnisch gebied waren de bromfietsers op de dwaaltocht van Zaterdag en Zondag niet op de hoogte. Prinsheerlijk gingen zij naar hun onbekende bestemming , daarbij geholpen door de wegwijzers van de A.N.W.B. De controleposten in Lage Vuurse , Montfoort en Vinkeveen hebben er zo ettelijke honderden voorbij zien gaan op hun weg langs kastelen bossen oude steden , plassen en binnenwegen.
Voor zover wij het konden beoordelen , een best geslaagd experiment.


