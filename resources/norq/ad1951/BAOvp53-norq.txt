
SOURCE :

SECTION :

LENGTH :

BYLINE :

DATELINE : 5 juli 1951

BODY :

HEADLINE : Adenauer dreigt. Misverstand over schuldenregeling

BONN. -

Naar Reuter verneemt , heeft bondskanselier Konrad Adenauer gedreigd West-Duitslands verklaring , dat het aansprakelijk is voor zijn schulden aan het buitenland , in te trekken. Dit heeft hij aan de geallieerde Hoge commissie Zaterdag meegedeeld in een nota , juist voor het vertrek van een Duitse delegatie naar de internationale conferentie te Londen over de voor- en na-oorlogse schulden van Duitsland.
Volgens Reuter zegt Adenauer in de nota , dat de Westduitsers nooit hebben begrepen , waarom zij een regeling van de Duitse schulden niet zouden mogen koppelen aan de beschikking over Duitse activa in het buitenland. De geallieerden hadden er in April op aangedrongen , dat dit niet zou gebeuren , doch Adenauer beweert thans , dat er dienaangaande een «misverstand» moet bestaan. Geallieerde functionarissen hadden immers toegezegd , dat het West-Duitsland vrij zou staan de kwestie van de activa te koppelen aan een schuldenregeling , doch eerst nadat West-Duitsland zijn aansprakelijkheid voor de schulden aan het buitenland zou hebben erkend. De bondskanselier zegt echter te vrezen , dat de politieke partijen in het parlement haar goedkeuring zullen intrekken , indien de geallieerden bij hun houding volharden.
Men neemt echter aan , dat de Duitse delegatie te Londen orders heeft om het vraagstuk van de activa niet ter sprake te brengen en dat de Duitsers er mee zullen volstaan de kwestie levendig te houden.


