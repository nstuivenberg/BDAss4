
SOURCE :

SECTION :

LENGTH :

BYLINE :

DATELINE : 28 augustus 1951

BODY :

HEADLINE : Bevordert roulette de Kunstzin ? . Speelclub riep de Staat ter verantwoording. Dwangsom van f 10.000 geëist

Van onze verslaggever.

DEN HAAG. -

De rollende roulette heeft een ander balletje aan het rollen gebracht , dat kaatst en wordt teruggekaatst , zonder dat men nog weet , waar het tenslotte zal belanden.
Zoals bekend heeft de Haagse politie in het begin van deze maand een inval gedaan in het perceel van de zich noemende cercle privé Aristo , de speelclub gesloten , arrestaties verricht , en de inventaris in beslag genomen en het is voornamelijk tegen dit optreden dat zij onwettig noemen , dat bestuursleden van de club gisteren in kort geding de Staat der Nederlanden hebben gedagvaard voor de president van de Haagse Rechtbank.
Geëist werd teruggave van het inbeslaggenomene en geen verdere bemoeienis tot de uitspraak van de onafhankelijke rechter , die de kwestie der speelbanken moet beoordelen , bekend is. Een dwangsom van tienduizend gulden werd gevraagd voor elke dag , dat de gedaagde partij in gebreke zou blijven.
Het was een drukbezochte zitting , waarin het niet aan puntige gezegden en humor ontbrak.
Mr. S. van Oven die voor de eisers optrad , ging uit van het besloten karakter van de club Aristo en beriep zich daarbij op het recht van vereniging en vergadering. Wanneer het spelen op zichzelf slecht wordt geacht , dan mag er ook geen onderscheid gemaakt worden tussen roulette , totalisator en andere vormen van kansspel en dan is het eveneens onjuist , dat in de ene gemeen te de roulette ongemoeid wordt gelaten en in de andere tot strafvervolging wordt overgegaan.
Twee vragen Er rijzen nu twee vragen : of er in moreel opzicht door de speelbanken een strafbaar feit wordt gepleegd en of ze naar de wet strafbaar zijn. Op de eerste kwestie heeft de minister zelf in de Kamer al geantwoord door te verklaren dat naar zijn mening het spelen door het Nederlandse volk in zijn geheel niet wordt afgekeurd. Het tweede punt vindt zijn toelichting eveneens in een mededeling van de minister , dat hij in deze zaken de uitspraak van een onafhankelijke rechter wenst. Op die uitspraak nu heeft men niet gewacht. Nadat sedert haar oprichting in Juli '47 Aristo niets in de weg was gelegd , de politie van haar gehele doen en laten op de hoogte was en het clubbestuur nimmer geheimzinnig met zijn aangelegenheden heeft gedaan , doch zich integendeel strikt aan de statuten heeft gehouden , is plotseling , na een zogenaamde laatste waarschuwing , die geen enkele zin had , de overval gevolgd , welke totaal overbodig was. Aristo heeft nimmer een onderzoek in de weg gestaan , doch steeds open Kaart willen spelen.
De inbeslagneming en de vrijheidsberoving waren in strijd met de Nederlandse wetten , de politie heeft zich hier op een terrein begeven waartoe alleen een rechterlijk vonnis toegang verschaft.
De hoogheid van het gezag is met zulk een gang van zaken niet gediend.
De club heeft van deze actie veel nadeel ondervonden , en geheel ten onrechte , daar het een vereniging is die haar vaste leden slechts gezelligheid en amusement wil brengen , de saamhorigheid wil bevorderen en zelfs door haar werk het sociaal gevoel en de kunstzin denkt te stimuleren.
President : Verstaat Aristo onder gezelligheid eigenlijk wel iets anders dan het geven van speelgelegenheid ? Mr. van Oven : Er werd ook wel geschaakt.
President : En wat hebben dat sociale gevoel en die kunstzin er mee te maken ? Mr. van Oven : Er werden lezingen gehouden. Maar niet vaak ( gelach ) .
Derhalve , besloot de president , is dat hele hooggestemde program slechts te beschouwen als een camouflage voor het geven van speelgelegenheid. Aan de rest werd misschien ook wel iets gedaan , maar in een te verwaarlozen hoeveelheid.
Voorbeelden De landsadvocaat , mr. van Hoogerwegen , bestreed de bevoegdheid van de rechter om in kort geding in te grijpen in de normale gang van een strafprocedure en herinnerde aan vroegere arresten , o.a. uit 1907, waarbij tegen een dergelijke club , de High life club , die een soortgelijk onbaatzuchtig programma had en zelfs aan weldadigheid deed ( alleen het sociale gevoel was er toen nog niet bij ) werd opgetreden. Wat de politie in dit geval heeft gedaan , is volkomen verantwoord. Zij zou volslagen machteloos zijn , wanneer zij niet de bevoegdheid had maatregelen te treffen om de voortzetting van een misdrijf , in de technische zin van dat woord , te voorkomen.
Zoals indertijd met de wilde bussen , heeft ook thans met de «wilde spelers» de Officier van justitie stappen ondernomen ten bate van de strafvordering. Dat is geheel correct.
Wat is overigens Aristo voor een vereniging ? Als iets verboden is , richt men maar een besloten club op , maar ik meen dat het voor iedereen heel eenvoudig was om toegang te krijgen tot die speelzaal. Er werden na de overval mensen als leden opgegeven , die fooien hadden ontvangen van andere leden ! In welke club komt zoiets voor ? Dat Aristo schade zou hebben ondervonden , is een drogreden die tevens een schuldbekentenis is , want ze bewijst dat de vereniging , blijkens haar eigen verklaringen , baat heeft gehad bij de exploitatie van de speelhartstocht. Het publiek moet tegen dergelijke praktijken die het tenslotte afhankelijk maken van geldschieters en ten prooi doen zijn aan chantage , beschermd worden door een nauwkeurige en grondige actie van politie en justitie.
In het buitenland heeft men dit begrepen , waar de speelbanken te Monte Carlo en Oostende alleen door vreemdelingen mogen worden bezocht.
Na repliek van mr. van Oven bepaalde de president mr. Paulus zijn beslissing op Zaterdag 1 September.


