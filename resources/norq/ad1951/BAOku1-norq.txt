
SOURCE :

SECTION :

LENGTH :

BYLINE :

DATELINE : 3 juli 1951

BODY :

HEADLINE : Holland Festival. KATHLEEN FERRIER ZINGT ORFEO

DEN HAAG. -

Kathleen Ferrier is wederom in Nederland gekomen om de Orfeo te zingen. Gisteren was de grote repetitie en wij hebben , verscholen in de duisternis van de lege schouwburgzaal , zitten luisteren. Een repetitie als deze is een wonderlijk ding. Het is maar een «doorneem»-repetitie , werd er gezegd. Doch toen na de prachtig gespeelde ouverture door Charles Bruck het doek op ging stond daar de Engelse alt-zangeres in alle toewijding al was zij niet gekleed in het weidse gewaad van de Orfeo doch slechts in mantelpak.
Zij stond tussen een mise en scène dat feitelijk maar het geraamte was van wat het vanavond in Den Haag en morgenavond en volgende week in Amsterdam zal worden. Abraham van der Vlies regisseerde met attributen die alleen in eigen brein bestonden , maar het meest concrete was de muziek. Kathleen Ferrier zong haar leed over het verscheiden van Euridice. Zij zong het met halve stem ; Charles Bruck overrompelde haar als het ware met de weelde van de orkestklank , maar toch wist Ferrier het toneel te beheersen. De danseresjes waren van het toneel in de zaal gegaan om dit te zien en te horen.
De gehele eerste acte stond daar de geslagen Orfeo die een boodschap van Amor , de god der liefde , krijgt om zijn Euridice uit de Onderwereld te halen.
Dan ineens tikt Charles Bruck af. Hij wil iets veranderen. Met een enkel woord hebben zij elkaar begrepen. «I shall do it better» , zegt ze en dan klinkt weer de wondere stem die suggestief op ons inwerkt.
Dat ons doet geloven aan de werkelijkheid van het onbestaanbare. In de tweede acte is zij in de onderwereld , omringd door geesten die haar begeleiden en nieuwsgierig toezien of zij de gelofte zal houden om niet om te zien naar Euridice.
Achter van het toneel wordt Euridice binnengeleid en komt het ogenblik van herkennen tussen de gelieven ! Het moment dat de handen ineen worden gelegd , terwijl Orfeo het hoofd afgewend houdt. Zo voert Orfeo zijn bruid terug naar de aarde. Kathleen Ferrier heeft vergeten met halve stem te zingen. Op een golf van melodieën droomt haar zang. Greet Koeman als Euridice is vervuld van deze muziek die haar doet zingen van dit weerzien , hoewel zij niet begrijpt dat Orfeo zich zo afzijdig van haar houdt. Er is bijna niets op het toneel dat ons aan theater doet denken. De solisten , de koorzangers en het ballet werken in gewone kledij van alle dag , maar het drama van Gluck leeft omdat de muziek in allen reeds levend is geworden.
Pauze ! Kathleen Ferrier zoekt rust in een der loges. Haar wordt thee gebracht en de goede brenger begroet zij met een : I remember Piet en als Piet vraagt : with sugar , zegt ze in voorzichtig gesproken doch phonetisch gaaf Nederlands : uitsluitend suiker.
Er is geen tijd om uit te rusten ; de grote spanning overheerst alles en reeds na enkele minuten gaat het doek weer op. En Euridice beweegt Orfeo haar aan te zien. Het is het psychologische ogenblik van het drama ; Orfeo de sterke in de belofte , zwicht voor het aandringen van zijn bruid. Het gaat boven toneel en opera uit. Het is het leven , de brandende liefde. De grote componist Gluck heeft daartoe de sleutel gegeven in zijn onsterfelijke melodieën.
Als Euridice ten tweeden male sterft en Orfeo weet dat het is omdat hij zijn gelofte brak , rijst het smartelijkste lied : che faro senza Euridice. Ik heb u verloren Euridice. Kathleen Ferrier zingt niet meer het is een belijden van de allerhoogste smart die zelfs goden beroert.
Orfeo en Euridice worden weer verenigd.
Wij in de zaal gezeten zijn vergeten dat daar op het toneel gewone mensen staan , met wie wij zo even nog spraken over de muziek van Gluck dié al het gekunstelde ter zijde plaatst en alleen het innig natuurlijke wil. Zij zelf zijn het ook vergeten en vanavond en morgenavond en later zullen allen het vergeten als deze muziek hen enkele uren boven het alledaagse plaatst.


