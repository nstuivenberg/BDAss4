
SOURCE :

SECTION :

LENGTH :

BYLINE :

DATELINE : 31 augustus 1951

BODY :

HEADLINE : DE PLANNEN VAN ROTTERDAM. Vijfduizend woningen in centrum van de stad. Kernplan voor de komende tien jaar

Van onze verslaggever.
ROTTERDAM. - Tegen de verwachtingen in zullen met de uitvoering van het basis-plan voor de herbouw van Rotterdam nog enige tientallen jaren gemoeid zijn. B. en W. hebben daarom aan de gemeenteraad van Rotterdam een z.g. kernplan voorgelegd dat voorziet in een spoedige uitvoering van een gedeelte van het basis-plan waardoor , zij het op kleinere schaal. , een stadscentrum met aansluitingen aan de gespaard gebleven woonwijken zal ontstaan.
Daarbij is enerzijds rekening gehouden met de vermoedelijke omvang van de extra-tegemoetkomingen die het Rijk zal verstrekken en anderzijds met de noodzakelijkheid om in een tijdsverloop van tien jaar enige tekening te krijgen in de voortgang der herbouw.
Het kernplan omvat een voltooiing van de bebouwing aan de Coolsingel en voorts een aaneengesloten bebouwing van de verbindingswegen in het verlengde van de Nieuwe Binnenweg , van de West-Kruiskade , van Jonker Fransstraat en Meent , van de Goudsesingel en van de Hoogstraat. Behalve deze voornaamste verbindingen zijn in het plan enige dwarsverbindingen opgenomen : de Lijnbaan ( een straat ten Westen van en evenwijdig aan de Coolsingel ) de Weste Wagenstraat , de Pannekoekstraat en voorts nog de Spinhuisstraat en de Korte Hoogstraat.

Aantrekkelijk

Verwacht wordt dat dit net van straten zeer aantrekkelijk zal zijn voor de winkelstand , hetgeen trouwens reeds blijkt uit de vele reserveringen van grond. In de behoefte aan woningen in de binnenstad voorziet het kernplan met woonlagen boven de winkels in genoemde straten en voorts met woonblokken aan de Leuvehaven en het Westen van de Lijnbaan.
In totaal zullen bij deze opzet ongeveer vijfduizend woningen kunnen worden gesticht.
B. en W. vertrouwen dat de ministers van financiÃ«n en van wederopbouw en volkshuisvesting hun goedkeuring zullen hechten aan dit kernplan , waarvan de uitvoering binnen tien jaren en zo mogelijk eerder , dringend noodzakelijk kan worden geacht voor de economische herleving van de Rotterdamse binnenstad.
Met de uitvoering van dit kernplan zal naar schatting 300 millioen gulden gemoeid zijn , hetgeen dus neerkomt op 30 millioen per jaar.


