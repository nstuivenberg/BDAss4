
SOURCE :

SECTION :

LENGTH :

BYLINE :

DATELINE : 24 september 1951

BODY :

HEADLINE : Oppositie heeft geen leven meer. Perzen binnenkort ter stembus

TEHERAN. ( Reuter ) -

De Sjah van Perzië heeft bij decreet bepaald dat er over twee maanden ( op 22 November ) in het land nieuwe verkiezingen zullen worden gehouden. De duur van de verkiezingen is drie maanden omdat de stemgerechtigden uit ver verwijderde delen van het land soms heel ver per kameel moeten reizen voor zij een plaats hebben bereikt , waar zij hun stem kunnen uitbrengen.
Het Perzische parlement is practisch gesproken verlamd. Wie zich verzet tegen de politiek van premier Mossadek wordt door een «moord-comité» bedreigd. De zitting van gisteren geeft een goed voorbeeld van de toestand.
De afgevaardigde Teymourtasj , deed huilend de mededeling , dat hij als lid van het parlement bedankte , omdat hij zich niet langer kon verenigen met de politiek van de premier , tengevolge waarvan «wij nu Engeland , de Verenigde Staten en het gehele Westelijke blok tegen ons hebben». Hij zei verder , de regering als laatste aanbeveling te willen vragen , onmiddellijk stappen te nemen om het olie-conflict op te lossen , omdat als Churchill en zijn conservatieven aan het bewind komen , dat een verlies voor Iran zal betekenen.
Toen kwam de afgevaardigde Mohammed Ali Sjusjtari van de oppositie die Zaterdagavond in het parlementsgebouw was gevlucht omdat , naar hij zei , zijn leven werd bedreigd. Hij overhandigde vandaag aan de voorzitter een enveloppe waarin zijn testament zat.
Hij zei : de laatste maanden heb ik een aantal brieven ontvangen waarin mijn leven wordt bedreigd. Ik heb Mossadek gevraagd gematigd te zijn , maar geeft dat iets als ik zulke bedreigingen krijg ? Ik blijf in het parlementsgebouw wonen tot de situatie duidelijk is. Vele leden van de oppositie , die het parlement de laatste drie zittingen hebben geboycot , omdat zij wensten te vermijden Mossadek een motie van vertrouwen te geven , waren gisteren wel aanwezig.
Maar Mossadek zelf was niet verschenen

«Handelend optreden»

Binnen enige dagen zal premier Mossadek , naar men verwacht , de uitwijzing gelasten van de laatste Britse technici die nog in Abadan zijn. De laatste pogingen om met de Engelsen tot een vergelijk te komen , worden als mislukt beschouwd en nu zal Perzië «handelend optreden.» De besprekingen tussen Perzië en de Sovjet-Unie over de levering van olie zijn intussen begonnen.


