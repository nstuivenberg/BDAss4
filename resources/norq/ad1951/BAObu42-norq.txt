
SOURCE :

SECTION :

LENGTH :

BYLINE :

DATELINE : 30 augustus 1951

BODY :

HEADLINE : Nederlands-Indonesische samenwerking. Het vredesverdrag met Japan leidt tot gemeenschappelijk optreden

SCHIPHOL -

Minister Soebardjo , hoofd van de Indonesische delegatie op de conferentie voor het Japanse vredesverdrag te San Francisco , zal daar overleg plegen met minister Stikker omtrent de standpunten der delegaties en een eventuele samenwerking tussen de Indonesische en Nederlandse delegaties.
Minister Soebardjo verklaarde dit op Schiphol , waar hij gistermiddag vertoefde , op doorreis naar New York.
Indonesië , zo zei hij , heeft vier bezwaren naar voren gebracht tegen het conceptvredesverdrag.
Een van de wensen betrof de herstelbetalingen en het ligt in de bedoeling van de Indonesische delegatie ter conferentie een bedrag te noemen , dat zij als herstelbetaling wenst te ontvangen. De grootte van dat bedrag is nog niet vastgesteld.
Overigens deelde mr. Soebardjo mede , dat het feit , dat Indonesië naar San Francisco gaat niet betekent , dat het ook het verdrag zal ondertekenen. Dat hangt af van het verloop van de conferentie.
Zoals bekend zijn ook van Nederlandse zijde ernstige bedenkingen gerezen tegen het ontworpen vredesverdrag met Japan. Deze bezwaren betreffen de verwaarlozing van de belangen der Nederlandse burgerlijke slachtoffers van de Japanse terreur. Duizenden Nederlanders , die ten tijde van de Japanse invasie slachtoffer werden van het Japanse optreden , komen naar Nederlandse opvatting in aanmerking voor schadevergoeding , maar het door de Ver. Staten ontworpen vredesverdrag voorziet hierin niet.
De minister , die was vergezeld van de heren Yamin en Noerdin , is gisteren naar New York doorgereisd.
Professor Soepomo en de heer Zain , die in Nederland besprekingen voeren over herziening van het Unie-statuut , zullen de besprekingen onderbreken en vandaag eveneens naar Amerika vertrekken.
Na hun terugkeer zullen zij de besprekingen in Nederland voortzetten.


