
SOURCE :

SECTION :

LENGTH :

BYLINE :

DATELINE : 29 september 1951

BODY :

HEADLINE : Werelds loop. Rechtsgelijkheid

In ijltempo is de Westduitse bondsrepubliek op weg naar een rechtsgelijke positie in het verband van de vrije Europese volken en de vrije landen van de wereld. Het beginsel dezer rechtsgelijkheid is reeds geruime tijd geleden aanvaard als zo spoedig mogelijk te bereiken doel ; met de uitvoering er van wordt thans met grote snelheid ernst gemaakt. Dezer dagen nog zijn in Washington desbetreffend uiterst belangrijke besluiten genomen. Het vorige weekeinde is in Hamburg een congres gehouden van de Europese Beweging , waar de verschillende aspecten , die met de rechtsgelijke inschakeling van Duitsland , West-Duitsland vooreerst , in de vrije wereld samenhangen werden onderworpen aan een samenspraak tussen Duitse politici en Westeuropese leidende figuren.
Het lijkt ons , nu het gehele Duitse vraagstuk - hoezeer ook permanent in het middelpunt van de wereldpolitiek staande , - door het voorstel van Grotewohl wederom in de actuele aandacht is getrokken en door het antwoord van Adenauer , met zijn veertien voorwaarden in vele opzichten scherp is gesteld , nuttig enige kanttekeningen te maken betreffende deze rechtsgelijkheid.
Voorop moge daarbij gesteld worden , dat het ook voor ons onomstotelijk is , dat Duitsland niet behouden kan worden voor de democratie ( m.a.w. dat in het netelige evenwicht tussen de vrije en onvrije werelden een noodlottige verstoring veroorzaakt zou worden ) wanneer , met welke oogmerken ook , getracht zou worden aan Duitsland een tweederangspositie op te dringen. Rechtsgelijkheid dus , en dan hoe eerder hoe beter , omdat immers rechten ook altijd plichten met zich medebrengen , maar ook en vooral omdat het niet zó mag zijn , dat deze rechtsgelijkheid het resultaat zou lijken van een Duitse , nationale strijd om nationale wedergeboorte na een totale nederlaag. Het nationalisme is bij de Duitsers in deze dagen wederom een niet te verwaarlozen stroming en het moet zo veel slechts doenlijk verhinderd worden , dat een resultaat , hetwelk door de vrije landen als noodzakelijk en ook gewenst wordt gezien , dit nationalisme zou komen versterken.
Onder de vele redenen , weshalve dit een betreurenswaardig en ook gevaarlijk nevenverschijnsel zou zijn , moet in de eerste plaats genoemd worden de kwestie van de hereniging der beide Duitslanden. Het moge dan zo zijn , dat het Westduitse volk. gesteld voor de keuze tussen «Oost» en «West» in zijn overgrote meerderheid geen twijfel ondervindt , maar volmondig voor het Westen stemt , daarnaast ligt toch altijd nog het zeer diepe ja het het gehele politieke denken van de Duitsers overstemmende vraagstuk der Duitse eenheid. Dit.
verklaart , dat telkens opnieuw wanneer de vraag anders gesteld wordt , n.1. of West-Duitsland moet kiezen vóór het Westen en tegen het Oosten , dan wel of het niet nog liever een geneutraliseerd , maar herenigd Duitsland zou verkiezen , de politieke blik van de gemiddelde Duitser zijn helderheid verliest , dat het aanlokkelijke vooruitzicht van een herenigd Duitsland zó vertroebelend werkt op een juiste waardering van de krachtsverhoudingen in de wereld , dat de mogelijkheid niet denkbeeldig is , dat meerderheden te vinden zouden zijn voor hoogst noodlottige besluiten.
Wanneer wij derhalve volmondig toekenning van volledige rechtsgelijkheid aan Duitsland beamen , doen wij dat toch niet zonder enige reserves , of liever , verduidelijkingen Er bestaat n.1. een aantal punten van kardinaal belang voor geheel Europa , ja voor de veiligheid van de gehele wereld , die weliswaar Duitse aangelegenheden zijn , maar dit toch niet méér zijn dan bijvoorbeeld de 38ste breedtegraad een Koreaanse aangelegenheid is. Zo vormt Berlijn een probleemcomplex , dat wel Duits is , maar welks oplossing nog veel meer een zaak is van de gehele vrije wereld. Zo vormt de Duitse eenheid wel een primair punt in de Duitse politiek , elke stap van enig belang in deze zaak echter is niet in de eerste plaats een zaak , die Duitsland alleen , of zelfs ook maar in hoofdzaak aangaat , maar bovenal een zaak , die de gehele vrije wereld in haar meest vitale belangen betreft.
Wij bepalen ons tot deze beide grote punten , om duidelijk te maken , dat , wanneer men Duitsland volledige rechtsgelijkheid gaat verlenen en derhalve ook weer de mogelijkheid van een souvereine buitenlandse politiek , dit nimmer betekenen kan , dat in dit soort zaken daarmede aan Duitsland en de Duitsers de eerste en laatste stem zou kunnen worden gegeven , omdat deze problemen toevallig in Duitsland liggen. Zo mag het onder geen beding worden. De oplossing van deze problemen kan de vrije wereld nu eenmaal niet in handen leggen van één betrokkene , ook al is deze bij deze problemen de meeste lijdende partij. Juist het feit , de meest lijdende partij te zijn , maakt de Duitsers in dezen tot de minst evenwichtige beoordelaars van een kwestie , die het lot van de gehele wereld zou kunnen bepalen.
Het leek ons goed. dit eens duidelijk uit te spreken. Het zal de Duitsers moeilijk vallen dit te beseffen , vooral nu het nationalisme onder hen zich weer zo krachtig roert. Daarom was het voorstel van Grotewohl ook zo listig. Daarom - en dit mag ook wel eens gezegd worden - zijn de veertien punten van Adenauer zo wijs. Rechtsgelijkheid is een uitnemende zaak voor alle volken , ook voor Duitsland. Maar rechtsgelijkheid betekent tevens gelijkheid van plichten. Onder deze plichten moet bovenaan staan de plicht om de krachten van de vrije wereld te versterken tegenover die van de onvrije wereld. Zelfs wanneer dit , tijdelijk , onderschikking zou betekenen van hoogst brandende kwesties aan het algemeen belang van die vrije wereld.
Anders gezegd : rechtsgelijkheid voor Duitsland moet betekenen , dat Duitsland niet alleen aanvaard wordt , maar ook , dat het zich schaart als gelijke onder gelijken in de grote worsteling van deze dagen om behoud van de Westerse vrijheid tegenover het agressieve opdringen van het Stalinistisch imperialisme. Rechtsgelijkheid voor Duitsland zal nimmer kunnen betekenen , dat de vrije wereld zich dienend schaart achter een door de Duitsers gewenste politiek.
Waarmede geenszins gezegd wil zijn , dat herstel van de Duitse eenheid en oplossing van het Berlijnse wanproblemen niet even grote eisen van de democratische wereld zouden zijn als van Duitsland. Integendeel.


