
SOURCE :

SECTION :

LENGTH :

BYLINE :

DATELINE : 30 augustus 1951

BODY :

HEADLINE : NA DE ARRESTATIE VAN PIET BRUIN. Moeilijkheden bij verdeling Van de beloning. Arnhemse trekker gaf duidelijke en bruikbare aanwijzingen

Van onze verslaggever

AMSTERDAM. -

Wie zal de duizend gulden ontvangen , die zijn uitgeloofd voor degene , die de politie aanwijzingen kon geven over de verblijfplaats van Piet Bruin ? Dit zal nog een moeilijke kwestie worden , aangezien verscheidene mensen aan de politie in de loop van de laatste weken mededelingen hebben gedaan , die er allemaal toe hebben bijgedragen , dat Piet Bruin in het Zuiden van Frankrijk kon worden gearresteerd.
Een trekker uit Arnhem heeft de politie de duidelijkste en de uitvoerigste inlichtingen verstrekt over de gevluchte jongeman , die hij in het Zuiden van Frankrijk had ontmoet. Op de mededeling van deze tipgever heeft de politie de inspecteurs Posthuma en Wooning naar Frankrijk gezonden. De uitgeloofde duizend gulden zullen zeer waarschijnlijk worden verdeeld onder de belangrijkste tipgevers.
De politie betreurt het , dat de Nederlandse pers op de hoogte was , voordat zij wist , dat men Piet Bruin had gearresteerd.
De bladen waren hier de politie dus voor geweest. Men had gehoopt de zaak nog enige tijd na de arrestatie van Piet Bruin stil te kunnen houden , omdat men gelooft , dat de jongeman het geld , dat hij heeft gestolen , aan een handlanger in bewaring heeft gegeven en , zo redeneert de politie , nu zou deze handlanger gewaarschuwd kunnen zijn. De gearresteerde jongeman heeft zelf verteld , dat hem een deel van het geld zou zijn ontstolen , maar aan dit verhaal hecht de politie vooralsnog weinig waarde.
Intussen zal Piet Bruin ook nog door de Franse politie aan de tand worden gevoeld , wegens enkele overtredingen , waaraan hij zich heeft schuldig gemaakt o.a. het vervalsen van identiteitskaarten.

Het relaas

Onze correspondent te Arnhem meldt :

Het was een Arnhemse jongeman , de 21 jarige monteur bij de P.T.T. , Henri Roosendaal , wiens aanwijzingen tot de opsporing en arrestatie van Bruin leidden.
De jonge Roosendaal , een hartstochtelijk trekker , leerde Piet Bruin in Zuid-Frankrijk kennen als een sympathieke bruingebrande trekker. Hij trof hem bebloed en met gescheurde kleren ten gevolge van een valpartij aan , een vernielde fiets meeslepend. Samen zochten zij een jeugdherberg. Henri sloot vriendschap met hem en was twee dagen met hem samen. Nu heeft hij er eigenlijk een beetje spijt van een mede-trekker te hebben aangegeven. Hij deed dit eerst in Bern , na overweging dat mensen als deze Bruin meer schade dan goed doen aan de naam van Nederlandse trekkers in Frankrijk.
Daar stelde hij de Amsterdamse recherche op de hoogte van zijn vermoedens.
Deze brief was volgens de politie de eerste volledige aanwijzing over de verblijfplaats van Bruin , die dan ook een maand later werd gearresteerd.
Wat Roosendaal tot de verdenking bracht , waren de linkshandigheid van Bruin , toen deze koersen moest uitrekenen , zijn schuwheid voor het fototoestel van Henri en de trekkerskaart met foto en volledige naam , die hij Henri wilde lenen , omdat deze er geen had. Dit laatste was echter blijkbaar een truc om te zien of Henri iets over hem wist , want Bruin observeerde scherp de reactie van zijn metgezel toen deze de kaart in handen kreeg.

Bescheiden en zuinig

Piet Bruin was een prettige en bescheiden kameraad , die zeer zuinig leefde , alles zelf kookte en slechts een paar merkwaardigheden had , zo vertelde Henri Roosendaal. Wij waren altijd samen , deden samen de corvee , gingen samen zwemmen met Engelse meisjes , die Piet scheen te kennen , enzovoorts. Alleen des morgens was hij altijd even alleen weg , waarvoor weet ik niet. Ook zijn verhalen vond ik vreemd , namelijk , dat hij al twee maanden vaeantie had , dat hij dit jaar niet naar Holland terug ging , maar naar Zuid-Amerika , dat hij inkopen deed in ItaliÃ« en Duitsland en dat hij leefde van tijdelijke werkzaamheden bij de Zuidfranse boeren. Ik kan mij nog niet goed voorstellen dat deze vriendelijke jongen een geraffineerd misdadiger is.
Zijn verdenkingen had Henri overigens op een briefkaart naar zijn ouders geschreven : Er is een bijzondere Hollander hier , schreef hij. Maar daarna begon hij weer te twijfelen , omdat een Hollands echtpaar zijn vermoedens belachelijk vond.
Hij durfde ook niet te veel van zijn vermoedens te laten blijken , daar hij bang was dat Bruin hem misschien geweld zou aandoen. Dat deze overigens vol vertrouwen was , bleek wel uit het feit , dat hij nadat Roosendaal was vertrokken , weer in La Ciotat terugkeerde.
Eerst in Bern op de terugreis besloot Henri de recherche van een en ander in kennis te stellen.
De geschiedenis heeft tenslotte nog een aardige pointe : Elseviers Weekblad , dat kort geleden een prijsvraag onder zijn lezers had uitgeschreven over de verblijfplaats van Piet Bruin , had onder de inzendingen ook de juiste oplossing van het raadsel gekregen. Henri Roosendaal had nl. een relaas van zijn belevingen ingezonden. De jury vond deze geschiedenis waarschijnlijk te simpel en kende haar geen prijs toe.


