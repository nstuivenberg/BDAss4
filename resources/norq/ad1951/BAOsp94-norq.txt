
SOURCE :

SECTION :

LENGTH :

BYLINE :

DATELINE : 24 september 1951

BODY :

HEADLINE : Eerste klassers ontstemd over K.N.V.B.-bestuur. Amateursbepalingen verouderd , jeugdvoetbal en financieel beleid

Nieuwsdienst Algemeen Dagblad

UTRECHT , 23 Sept. -

Het rommelt in de K.N.V.B. De vergadering van de Vereniging van Eerste Klassers , welke Zaterdag in Utrecht werd gehouden , heeft dat duidelijk bewezen. Hoewel de vergadering zich ten volle voor het amateurisme uitsprak en tegen beroepsvoetbal in ons land , bleek ze toch lang niet accoord te gaan met de wijze waarop de K.N.V.B. in dit opzicht te werk gaat en de eerste klassers willen , zij het langs een omweg , n.l. via de afdelingen , toch wijziging zien gebracht in de verouderde bepalingen.
Grote ontevredenheid heerste er over de manier waarop de K.N.V.B. het jeugdvoetbal behartigt en ook over De Sportkroniek en het Bondsgebouw werden harde noten gekraakt.
Ontstemming en verwondering heerste er over het feit , dat op de begroting voor de commissie tot handhaving van het amateurisme i 2000 is uitgetrokken en voor de voorlichtings-commissie in dezelfde materie f 3000. En duidelijk bleek uit de woorden van de voorzitter van de VEK , drs. W. Reyseger , dat de clubs autonoom willen blijven. De a.s. in behandeling komende motie van de heer Kruyver c.s. , waarin wordt uitgesproken dat de KNVB het volledige amateurisme wenst te handhaven , zal door de VEK worden gesteund , doch via de afdelingen zal getracht worden wijziging te brengen in de bepalingen. Zo wil men het recht behouden om met meer dan 30 personen op reis te gaan , om bij voorkomende gelegenheden cadeaux aan te bieden en zelfstandig een beslissing te nemen inzake het verstrekken van een uitkering , wanneer een speler , tengevolge van een door de KNVB vastgestelde wedstrijd , ziek wordt of een verwonding oploopt.

Verdeelde meningen

Over het weer toelaten van Nederlandse spelers die als prof in het buitenland hebben gespeeld waren de meningen verdeeld.
Het Zuiden bleek er wel voor om ze eventueel na een bepaalde termijn weer als amateur in het Nederlandse voetbal op te nemen. West en Oost waren er tegen , in het Noorden bleken de meningen verdeeld. Algemeen was men het er evenwel over eens dat een speler als Wilkes , die in het buitenland zulke grote sommen aan voetbal heeft verdiend , niet meer in de rijen van de Nederlandse voetballers moet worden opgenomen. Feijenoord hield een pleidooi voor Steenbergen , die zich op zijn jeugdige leeftijd door het professionalisme heeft laten verblinden en thans graag zijn plaats weer in het Nederlandse voetbal zou innemen. Men kwam ten slotte tot de conclusie , dat elk geval in deze materie afzonderlijk dient te worden bezien.
Zeer veel critiek was er over de wijze waarop de KNVB het jeugdvoetbal meent te moeten behartigen. Hoewel de Bond zich tegen elke publiciteit over dit voetbal verzet , worden er in het jaarverslag ettelijke pagina's aan gewijd en worden spelers die voor het FIFA-tournooi en de jeugdwedstrijd tegen België worden aangewezen in het centrum der belangstelling geplaatst , met alle nare gevolgen daarvan.
De vergadering sprak zich dan ook uit tegen de deelneming aan het FIFA-jeugdtournooi en voor stopzetting van de jeugdwedstrijden tegen België.
Ook over de Sportkroniek en het nieuwe Bondsgebouw werden harde noten gekraakt. Voor het officieel orgaan komt op de begroting een post voor van ruim f 13.000. BVV diende in verband hiermede een motie in tot instelling van een commissie , die zal moeten onderzoeken waarvoor zulk een groot bedrag moet worden uitgetrokken en waarvoor het wordt besteed.
Ook over de verstrekte gegevens t.a.v.
het nieuwe Bondsgebouw heerste ontevredenheid.
Drs. Reyseger merkte op dat hiervoor f 122.000 is genoteerd , terwijl de werkelijke kosten f 314.000 bedragen.
Meer en duidelijker inzicht in de Bondsfinanciën , in het bijzonder hoe de gelden belegd worden , achtte de VEK dan ook zeer gewenst.
Natuurlijk kwam ook de kwestie Zwartemeer ter sprake. Algemeen waf men van mening dat deze vereniging , evenals Borne , gedupeerd is , doch dit is nu eenmaal niet meer te herstellen zonder een andere vereniging te duperen , terwijl uitbreiding van het aantal 1e klassers uiteraard niet mogelijk is.
In ons overzicht hebben we slechts de voornaamste punten aangeroerd , voldoende evenwel om , zoals we in de aanhef reeds zeiden , vast te kunnen stellen dat het rommelt in de KNVB. Zeker kan er nog niet van een revolutie worden gesproken , doch vaststaat dat de Bondsvergadering van a.s. Zaterdag , in Utrecht te houden , een ander karakter zal dragen dan de laatste jaren het geval was.



