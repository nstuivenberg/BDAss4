
SOURCE :

SECTION :

LENGTH :

BYLINE :

DATELINE : 25 september 1951

BODY :

HEADLINE : Minister Van den Brink waarschuwt : Voorzichtig met beperking van investeringen. Afzet voor vele bedrijven tijdelijk minder Werkgelegenheid sterk toegenomen

DEN HAAG. -

Prof. dr. J. R.
M. van den Brink , de Minister van economische zaken , heeft aan de Tweede Kamer ie derde industrialisatienota overgelegd.
Daarin wordt er uitdrukkelijk op gewezen , dat grote voorzichtigheid is geboden bij de uitvoering van de door de Regering voorgestane noodzakelijke politiek van beperking van de investeringen.
Immers , een belangrijk deel der investeringen is gericht op vergroting van de capaciteit van de Nederlandse productie , die een jaarlijks terugkerende bijdrage tot dekking van het tekort op de betalingsbalans kan leveren. Het drukken van dergelijke investeringen is daarom in de grond van de zaak een kortzichtige politiek.
In de nota wordt een overzicht gegeven van de voornaamste factoren , die het beeld van de financiering van de industrialisatie in de naaste toekomst zullen bepalen.
Voorspellingen met betrekking tot het aanbod van middelen tot financiering zijn echter moeilijk te geven.
Hierbij zal de te verwachten winstvoet veel gewicht in de schaal leggen.
Voorts moet rekening worden gehouden met de invloed van de in de laatste tijd genomen maatregelen op fiscaal en monetair gebied , welke eerst in de toekomst ten volle hun uitwerking zullen doen gevoelen.
Doordat de binnenlandse consumptie in de recente periode stabiel is gebleven , werd de afzet voor vele bedrijven begrensd.
Hier en daar daalde de productie.
In andere bedrijfstakken , waar de omstandigheden gunstiger waren , wegens grotere binnenlandse afzet of toegenomen uitvoer , zijn grote uitbreidingen tot stand gekomen. Genoemd worden vele onderdelen van de metaalindustrie , de chemische industrie , de textielindustrie , de industrie van voedings- en genotmiddelen.
De verwachting wordt uitgesproken , dat de vermelde vermindering van de afzet ten dele als van voorbijgaande aard kan worden beschouwd. Zij kan immers worden gezien als een onvermijdelijke terugslag op de hoge binnenlandse vraag in de tweede helft van 1950, vanwege de politieke spanningen en de prijsstijgingen.
Voor een ander deel liggen de oorzaken van de afzetvermindering echter dieper.
Het publiek heeft zich intussen van veel goederen , voorzien , waarbij veel op spaargelden is ingeteerd.
Anderzijds zijn de gevolgen van de politiek van de Regering met betrekking tot vermindering van de nationale bestedingen voelbaar geworden. Deze beide factoren hebben een langdurige werking.
Voor een aantal industrieproducten moet daarom rekening worden gehouden met een blijvende vermindering van de binnenlandse afzetmogelijkheden , totdat door geleidelijke bevolkingsgroei de vraag weer op het oude peil wordt hersteld.
Opdat de voortgang van de industrialisatie in de naaste toekomst daarvan geen ongunstige invloed zal ondergaan , is het nodig voor de vermindering van de afzet compensatie te vinden. De nota wijst op verscheidene mogelijkheden , nl.
vergrote vraag naar goederen ten behoeve van de krijgsmacht en toeneming van de export.

Kosten omlaag

In het belang van de export zal bij voortduring gestreefd moeten worden naar verlaging van de productiekosten.
Daarnaast zal het gehele beleid van de Regering op financieel-economisch gebied moeten worden doortrokken van de noodzaak tot bevordering van de export.
Gezien de belangrijkheid van dit vraagstuk , stelt de Minister van economische zaken zich voor om binnen afzienbare tijd aan de Staten-Generaal mededeling te doen van de grondslagen , waarop zijn beleid in deze richting zal worden gebaseerd.

Meer mensen

In de afgelopen drie jaar is de personeelsbezetting in de Nederlandse industrie toegenomen van 1.440.000 op 1 Juli 1948 tot 1.580.000 mensen op 1 Juli 1951.
Hiermee is de doelstelling om aan 125.000 mensen gedurende 4 1/2 jaar werkgelegenheid in de industrie te verschaffen reeds nu met 12 pct. overschreden.
Hierbij kan als gelukkige omstandigheid worden vermeld , dat de demobilisatie van vele tienduizenden naar Indonesië uitgezonden militairen in een tijd viel , waarin de industriële uitbreiding zeer gunstig verliep.
De industriële productie steeg sinds 1948 met 24 pct. Deze stijging is voor een belangrijk gedeelte aan de export ten goede gekomen. Het in 3'A jaar gerealiseerde investeringsbedrag ad f 4220 millioen is daarentegen enigszins bij de verwachtingen ten achter gebleven ( rond f 4500 millioen ) .
Ondanks de belangrijke vooruitgang van de industriële productie en uitvoer is het tekort op de betalingsbalans nog steeds aanzienlijk. Dit wordt in belangrijke mate toegeschreven aan een verslechtering van de ruilvoet. Krachtige maatregelen ter opheffing van het ontstane aanvullende betalingsbalanstekort zijn noodzakelijk.

Op lange termijn

In een beschouwing omtrent de industrialisatie op lange termijn wordt geraamd , dat van de te verwachten groei van de beroepsbevolking in de komende 15 jaar 51-54 pct. in de industrie zou moeten worden geplaatst. Bij een emigratie van b.v. 40.000 personen per jaar zou gedurende de eerste 5 jaar een gemiddeld bedrag aan investeringen van  f  1450 millioen per jaar voldoende zijn.
Bij een bevredigende toeneming van het nationale inkomen zal het deel van het inkomen , dat voor industriële investeringen moet worden gebruikt evenwel niet boven het huidige percentage behoeven te komen.



