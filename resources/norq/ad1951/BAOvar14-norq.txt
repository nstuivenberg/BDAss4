
SOURCE :

SECTION :

LENGTH :

BYLINE :

DATELINE : 6 juli 1951

BODY :

HEADLINE : Gezelligheid om het vuur. Heerlijk bad in de Soyang. De Chinezen laten zich graag inrekenen

Beste Henk , In mijn laatste brief schreef ik je dat we zo aan rust toe waren dat we bijna te moe waren om te treuren over onze doden. Gode zij dank hebben wij die rust gekregen enkele dagen later. Zover mogelijk stroomopwaars hebben wij de Chinese lijken uit de Soyangrivier opgevist en zijn toen gaan baden.
Stel je voor Henk , in weken waren we niet uit de kleren geweest. Sommigen van ons hadden zich in weken niet gewassen en in dagen niet geschoren. Onze voeten waren twee vuile vieze stinkende modderklompen. Aan ons ondergoed was geen wit plekje meer te bespeuren. En wij riekten , vreselijk gewoonweg. We waren zo langzamerhand vies van ons zelf geworden.
Maar dit is gelukkig nu allemaal over.
Wij hebben ons poedelnaakt uitgekleed en zijn met een brok zeep in de ene hand en onze vuile kleren in de andere zo pardoes met een aanloop midden in de bruisende Soyang gesprongen. Wat een genot , wat een plezier. Urenlang hebben we daar rondgehangen , urenlang geploeterd , urenlang onze kleren in schuimend zeepsop over de rotsen gerold , tot dat het wit er weer doorheen kwam. We dartelden in het water als kleine jongens die voor het eerst van hun leven aan zee zijn. Deze keer niet op de bergen , niet in de schuttersputten , geen beschietingen , geen aanvallen. Gewoon een volle dag voor ons zelf , een hele dag waarin we konden baden en daarna heerlijk luieren in de voorjaarszon. En misschien morgen ook nog. En overmorgen.
Dan zijn er de avonden bij het vuur.
Al is de winter met zijn vreselijke koude voorbij we maken nog trouw ons vuurtje , vooral in de avonduren. Als de sterren gaan blinken aan de heldere hemel boven ons en de nevel kruipt tegelijk met de schemering de vallei binnen waarin wij wonen , dan is het goed zitten rondom het vuur. Het behoeft niet hard te branden , want het behoeft geen warmte af te. geven. Het brandt alleen maar voor de gezelligheid , alleen maar om iets te hebben waar we omheen kunnen zitten.
In de verte dreunt de artillerie nog en hoog over vliegen de zware bommenwerpers.
Maar voor ons is er een pauze ingetreden. Dit brok oorlog gaat even aan ons voorbij , zonder ons te raken.
En dan komen de verhalen los. Zoals het verhaal van lt. De Vries die met een peloton door de bergen trok even boven de 38ste breedtegraad. Hij wist dat hij op een tweesprong van landweggetjes moest uitkomen , maar hij kon deze zo gauw niet vinden. Hij keek even op zijn kaart en liet zijn blik daarna weer over het landschap varen. Even verder op stond iemand die naar hem keek. De luitenant wenkte hem , misschien kon deze man hem helpen. Terwijl de man naderbij kwam keek lt. De Vries weer even op zijn kaart en toen hij een paar seconden later weer opkeek stond er een grijnzende Chinese soldaat voor hem. De Chinees maakte een buiging en bood zijn diensten aan. Toen heeft de luitenant hem laten sjouwen.
Trouwens de Chinezen die krijgsgevangenen werden gemaakt , waren al leng blij dat ze er op deze manier afkwamen en sjouwden zich krom voor de Nederlanders onder de zware ladingen eten enz. Als we ze niet meer nodig hebben zal ik ze wel eens afgeven , ze lopen toch niet weg was het motto van de officieren. En inderdaad het was waar. De Chinezen liep niet meer weg. Ze waren veel te blij dat de oorlog voor hen achter de rug was en met een verheerlijkt gezicht voldeden zij aan alle opdrachten.
Een kleine Nederlandse patrouille zag zeven Chinezen aan de overkant van de rivier. Ze schenen zo op het oog geen kwaad in de zin te hebben , dus twee Nederlandse soldaten waadden door de rivier om eens te polsen of de Chinezen misschien lust hadden om zich zonder al te veel protest te laten inrekenen.
Wie schetst hun verbazing toen er plotseling nog veertien Chinezen opstonden.
Zij staken echter bereidwillig de handen omhoog en kwamen naderbij. Dergelijke verhalen , het een al sterker dan het ander , maar alle waar , doen op zulke avonden de ronde om het kampvuur De een vertelt ze al mooier dan de ander en telkens weer klinkt er een heldere lach de Koreaanse avond in.
Soms wordt er een naam genoemd , de naam van iemand die niet meer is.
Dan valt er even een stilte in de ploeg om het vuur. In de verte gromt de artillerie en nachtvogels maken geheimzinnige geluiden tegen de steile bergwanden. Achter ons ruist het water van de Soyang. Even later pakt iemand opeens zijn mondorgel en begint een lied. Dan vallen de anderen bij. Denk niet dat ze dat doen omdat ze zo onverschillig zijn. Verre van dat.
Ze doen het omdat ze soldaten zijn. Ze zingen omdat ze niet willen denken. Volgende week zit ik misschien in Tokio met verlof zegt er een. Later in de avond als de vuren gedoofd zijn wentelen sommigen zich om en om in slapeloosheid.
Dan kijken ze omhoog naar de sterren boven hen en denken denken denken En menigmaal gebeurt het dan dat een ster vertroebelt.
Helemaal vertroebelt. Want zo zijn soldaten. Zij hebben een binnen- en een buitenkant.


