
SOURCE :

SECTION :

LENGTH :

BYLINE :

DATELINE : 7 juli 1951

BODY :

HEADLINE : Besprekingen beginnen. Delegaties op weg naar Kaesong. Activiteit in de lucht duurt nog steeds voort

TOKIO. -

Om vijf uur in de ochtend , plaatselijke tijd , zijn de delegaties van de Noordkoreanen en Chinese vrijwilligers en van het opperbevel van de troepen van de Uno naar het platgeschoten Kaesong vertrokken , dat verheven is tot «stad van de vrede». De geallieerde luchtmacht heeft opdracht gekregen om het gebied , dat de Noordelijke delegatie moet doortrekken op weg naar Kaesong , te mijden , te beginnen een uur voor het vertrek van de delegatie uit Pjongjang.
Zeven maanden lang heeft de grote weg van Pjongjang naar Kaesong voortdurend blootgestaan aan luchtaanvallen. Nu zal daar rust heersen , maar dan ook alleen maar daar. Want overal elders aan het front zal de strijd blijven woeden , totdat de besprekingen , welke Zondag beginnen , tot een wapenstilstand leiden.
De communistische afgevaardigden moeten een afstand van 250 kilometer afleggen door het zwaar geschonden Koreaanse land. Zij reizen per jeep. Hun wagens zullen van boven wit geschilderd zijn om elke kans op een beschieting uit de lucht buiten te sluiten. De geallieerden hebben hun vrijgeleide gegeven in het laatste radio-gesprek dat generaal Ridgway voorlopig met het Chinese hoofdkwartier heeft gehad. Pas een paar uur voor het vertrek van de Noordelijken uit Pjongjang , beantwoordde de communistische opperbevelhebber die mededeling , door te verklaren , dat hij het vrijgeleide aanvaardde.
De geallieerde delegatie reist , als het weer dat tenminste toestaat , per helicopter.
De Noordelijken hadden verlangd , dat ook de andere partij de reis per jeep zou maken , maar Ridgway is daar niet op ingegaan en de communisten hebben zich daarbij neergelegd.
Te Seoel staat een complete mobiele keuken gereed voor gebruik bij de onderhandelingen te Kaesong.
De keuken kan tweehonderd maaltijden ineens verzorgen. Bovendien staat er een grote vrachtauto gereed , geladen met tonnen groenten , fruit en vlees. Ook gaat er een grote partij rijst mee. Vier koks zijn aan de keuken verbonden.
Hoewel de wapenstilstand , als alles goed gaat , nabij is , woedt de strijd in de lucht voort. Op de grond is er alleen nog sprake van de activiteit van patrouilles.
Driehonderd vliegtuigen hebben gisteren drie zware luchtaanvallen uitgevoerd , in hoofdzaak op vliegvelden in Noord-Korea.
Een patrouille is , zonder tegenstand te ontmoeten , doorgedrongen in Pjongjang , maar heeft zich weer teruggetrokken.
Volgens berekeningen van het geallieerde hoofdkwartier bedroegen de verliezen van de Noordelijken tot 25 Juni in totaal ruim 1.191.400 man.


