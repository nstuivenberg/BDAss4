
SOURCE :

SECTION :

LENGTH :

BYLINE :

DATELINE : 30 augustus 1951

BODY :

HEADLINE : Een verdachte die het maar zo liet

Van onze correspondent.

ZAANDAM. -

Een 66-jarige handelaar in tweedehandse goederen te Zaandam blijkt veertien dagen geleden door de Haarlemse rechtbank onschuldig te zijn veroordeeld , na een voorarrest van drie weken. De man , die goed bekend staat , had daar zelf schuld aan , doordat hij tot elke prijs naar huis wilde. Het valse getuigenis van de dieven sprak hij daarom niet tegen en hij bekende een heling waar hij part noch deel aan had.
Daar de vrouw van een der dieven - het betrof hier een inbraak bij de Avis te Westzaan - haar wetenschap niet langer voor zich kon houden , heeft de politie de zaak opnieuw onderzocht. De ware schuldige , een andere opkoper te Zaandam , is nu gearresteerd. De zaak blijkt een tragische affaire van angst , vergissingen en blunders te zijn geweest.
Blunders ook van de advocaat , die wist dat de opkoper op 22 Juli nooit de goederen had kunnen aannemen , omdat hij die dag met zijn familie te Amstelveen had doorgebracht. Hij verzuimde dit mee te delen aan zijn collega , die later pro deo de zaak van hem overnam. En de verdachte zelf was zo de kluts kwijt dat hij dit bewijs van zijn onschuld niet eens aanvoerde.


