
SOURCE :

SECTION :

LENGTH :

BYLINE :

DATELINE : 3 juli 1951

BODY :

HEADLINE : Mossadek hardnekkig. Bemiddelingspoging van Amerikanen mislukt

TEHERAN. -

Premier Mossadek heeft een nieuwe poging van Grady , de Amerikaanse ambassadeur , om tot een vergelijk te komen in het oliegeschil , schipbreuk doen lijden. Grady had voorgesteld , een nieuw soort ontvangstbewijs voor olie te ontwerpen , dat de gezagvoerders van de tankschepen zouden kunnen tekenen. De oliestroom naar het Westen zou dan tenminste niet stagneren.
De ambassadeur kreeg echter van Mossadek - die nog steeds op bed ligt - te horen , dat hij het plan niet eens in overweging wilde nemen. «Als de heren gezagvoerders weigeren een bewijs te tekenen , dat zij olie in ontvangst hebben genomen van de nationale olie-maatschappij , dan zullen wij eenvoudig de raffinaderij wat vacantie geven» , zei Mossadek.
Toch zei Grady later , dat de Perzische premier zeer verlangend was naar een einde van het conflict , maar niets wilde ondernemen , wat de spoedige tenuitvoerlegging van de nationalisatie zou kunnen belemmeren. Mossadek is bezig een «zeer scherp» antwoord op te stellen op de laatste nota die Morrison , de Britse minister van buitenlandse zaken , aan de Perzische premier heeft gezonden.
De koffers en kisten van de Engelsen , die Perzië reeds hebben verlaten , hopen zich op aan de grens. De Perzische douane weigert zich te haasten met uitklaren.
De Perzische regering vindt dat de Engelse employé's een opzegtermijn van een maand in acht behoren te nemen en wil , door de vertraging bij de douane , voorkomen , dat alle Britten tegelijk weggaan.
Te Londen heeft het Britse kabinet bedrijfsleider Drake ontboden om een uiteenzetting te geven over de toestand in Perzië - een zeer ongewone stap. De chefs van de staven waren erbij tegenwoordig.
Opnieuw heeft de Perzische regering te kennen gegeven , dat zij het Internationale Hof in Den Haag niet bevoegd acht in het Brits-Perzische geschil. Zij zal zich bij de uitspraak van het Hof dan ook niet doen vertegenwoordigen.


