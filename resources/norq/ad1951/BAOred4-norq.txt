
SOURCE :

SECTION :

LENGTH :

BYLINE :

DATELINE : 4 juli 1951

BODY :

HEADLINE : Werelds loop

Dat in Korea een wapenstilstand bereikt zal worden mag thans met redelijke zekerheid worden aangenomen.
Men zal zelfs , vóórdat een overeenkomst dienaangaande is getekend , op zijn minst in de Westelijke sector van het Koreaanse front een bevel tot staken van het vuren moeten geven ! Kaesong immers ligt daar in het niemandsland tussen de vijandelijke legers. Men kan zich moeilijk voorstellen , dat de onderhandelaars bijeen zouden komen onder het gieren van de granaten en het doffe gedreun van het geschut.
Reeds het feit echter , dat men nu vlak voor het einde staat van een even zware als uitzichtloze strijd , heeft de wereld met blijdschap vervuld - en met optimisme. De gevoeligste graadmeter van de openbare stemming , de beurs , heeft reeds gereageerd met opmerkelijke dalingen , in koersen zowel als goederenprijzen. Het is goed daartegenover een nuchtere en evenwichtige kijk te behouden op de werkelijkheid.
Stellig , wanneer de communistische wereld thans in Korea de wapens neerlegt , en daarmede erkent , dat de ondernomen agressie is vastgelopen op het éénparige verzet van de vrije wereld , dan is een zeer grote overwinning behaald , hoe de rode deskundigen van de propaganda dit feit ook mogen verbloemen en voor hun aanhangers mogen hullen in verklarende commentaar. Maar hoe blijven , dit gezegd zijnde , de feiten ? Bovenal staat dan dit ene feit : de strijd wordt gestaakt terwijl Korea verdeeld blijft in een Noordkoreaanse en een Zuidkoreaanse republiek. Wij weten uiteraard nog niet op welke voorwaarden de wapenstilstand tot vrede zal worden. Maar dat een verenigd , vrij en onafhankelijk Korea daarbij zal ontstaan , wie zou het durven hopen of verwachten ? Immers niemand ! Dit nu is symbolisch voor de gehele situatie.
Want weliswaar wordt een strijd gestaakt , die voor beide partijen zwaar was en weinig of geen kansen bood op vrede door een beslissende nederlaag van een van beide tegenstanders - maar dit gaat niet gepaard met enige verlichting in de gespannen verhouding tussen Oost en West. Gelijk men er in geslaagd is het oorlogsconflict te localiseren , zo wordt thans ook de « vrede » gelocaliseerd. En Korea blijft verdeeld , zoals de wereld verdeeld blijft.
Laat ons daarom vooral niet de fout maken geen aandacht te schenken aan waarschuwingen als die van generaal Alfred M. Gruenther , de voornaamste medewerker van Generaal Eisenhower , die dezer dagen verklaarde : «Wij staan tegenover een periode van spanning , die enige tijd zal voortduren. De man , die een einde verwacht van deze spanning in minder dan tien jaar , is een optimist.» Hier spreekt de nuchtere realist , die zich niet van de wijs laat brengen door een partieel succes , maar die het geheel overziet. Wat hij stelt , is intussen reeds meer dan velen een jaar geleden durfden hopen.
Minstens tien jaar spanning , moge geen vrolijk vooruitzicht zijn , het is een perspectief , dat vele , offers waard is , wanneer men bedenkt , dat er daarnaast maar één andere mogelijkheid is , n.l.
een derde wereldoorlog.
Wij zien voor onze ogen in welke vormen deze spanning zich manifesteert. Daar is de Iraanse oliecrisis , die misschien niet door de communisten is ontketend , maar die toch alleen kon ontstaan op grond van de bestaande spanningen , waaruit de Perzische nationalisten trachten het maximale profijt te trekken. Daar is , dichter bij huis , de gespannen toestand rondom Zuidslavië , dat nu formeel aan Amerika om wapens heeft gevraagd als tegenwicht tegen de toenemende opstapeling aan zijn grenzen van gewapende strijdkrachten , goed uitgeruste legers van Ruslands satellieten.
Daar zijn de mislukte besprekingen over een agenda voor een viermogendhedenconferentie , daar is het verdeelde Duitsland , het nog altijd bezette Oostenrijk...
Men kan de lijst naar willekeur verlengen.
De wapenstilstand in Korea wordt met vreugde begroet.
Vooral omdat hij aantoont , dat de vrije wereld op de goede weg is , dat de gevoerde politiek de juiste is geweest en dat zij , derhalve moet worden voortgezet. Voor de periode , die nu komen gaat , moge dan ook herinnerd worden aan het wijze woord van wijlen president Roosevelt : «Niets moeten wij zo zeer vrezen als de vrees zelve». Wie de vrees niet vreest , zal zich sterk maken. Wie sterk is , zal de vrede kunnen behouden. Dit moge de grote les van Korea blijven.


