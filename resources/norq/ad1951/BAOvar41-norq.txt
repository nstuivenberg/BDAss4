
SOURCE :

SECTION :

LENGTH :

BYLINE :

DATELINE : 28 september 1951

BODY :

HEADLINE : ACTIE TEGEN HOGE TEXTIELPRIJZEN. Levenspeil in Frankrijk zakt nog voortdurend. Niettemin : de Parijzenaar treurt niet

Nieuwsdienst Algemeen Dagblad

PARIJS. -

In Nederland komen de leveranciers aan de deur : de melkboer , de bakker , de slager , de groenteboer , ja wie al niet. Hier niet , de Franse huisvrouw of haar gedienstige trekt er zelf op uit , elke ochtend van de week ( ook 's Zondags ) om «de markt te doen.» Dat wil niet zeggen dat zij naar de markt gaat voor haar dagelijkse inkopen. Dat kan het betekenen , maar in de meeste gevallen betekent «faire son marché» dat zij in haar woonwijk , in haar «quartier» , de vaste adressen afgaat om levensmiddelen voor de dag in te slaan. Hier een flesje melk en een Camembertje , daar een paar kroppen sla met wat vruchten ( de groenteboer heet hier «marchand des quatre saisons» ) , ginds bij de slager vlees enz.
enz. «De markt doen» duurt zowat een uur.
Haast heeft niemand. Over en weer wordt druk gepraat : over het weer en de duurte en alle waren worden zorgvuldig bekeken en betast alvorens de koop wordt gesloten. Men maakt grappen en de Hollandse huisvrouw staat dikwijls versteld van de rapheid van tong en van geest , die haar leverancier vertoont als hij zijn waar aanprijst en tevens in het kort zijn opinie geeft over wat er in de wereld gebeurt.

Afwisseling

In Nederland heb ik nog nooit van mijn leven zo'n provianderingstocht ondernomen.
Dat was ook nooit nodig want , zoals gezegd , de leveranciers komen er aan de deur. Hier trek ik er soms op uit , als mijn vrouw geen tijd heeft , om het voorraadje van de dag in te slaan. Men amuseert zich dan kostelijk , er is altijd wat te beleven en te kijken , men vermaakt zich met al die schreeuwers-doorelkaar en het straattoneel is vol kleur en afwisseling. Naast het bloemenverkoopstertje op de hoek zit een man , die rieten stoelen repareert en af en toe in het cafétje aan de overkant een glas witte wijn door het keelgat giet.
Weer een paar stappen verder zit een vrouw in een houten gebouwtje en verkoopt loten van de «loterie nationale».
Iedere Fransman gokt mee en luistert elke Donderdagochtend naar de uitslagen door de radio of gaat de trekkingslijsten in zijn ochtendblad na.
Duur is het hier wel en de prijzen gaan nog maar steeds omhoog. Een doodsimpel schoenmakertje heeft onlangs mijn schoenen verzoold voor een tientje , om een voorbeeld te geven.
Het vlees is schrikbarend duur , de «operatie biefstuk» heeft niets geholpen en men spreekt nu over een «operatie onderbroek» ( «opération calegon» ) om de fantastische textielprijzen wat te doen dalen. Een goede plaats in een theater kost dikwijls tien gulden , een glas limonade in een groot café aan de boulevard een gulden - ik zal maar ophouden.

Woningnood

Aan zijn eten en drinken spendeert de gemiddelde Fransman veel meer dan de gemiddelde Nederlander. Een arbeider , een ambtenaar , een rechter of een professor geven dikwijls 75 tot 80 percent van hun loon of salaris aan voeding uit.
Veel minder waarde hecht de Fransman aan zijn woning. Er heerst hier een grote woningnood maar Fransen , die voor de oorlog hier een appartement hadden en daarin nog wonen , betalen doorgaans een verbazend lage huur. Dus doet de huiseigenaar niets aan het opknappen van zo'n flatgebouw en Paul Reynaud had schoon gelijk toen hij onlangs beweerde , dat het in alle dienstbodenkamers in Parijs regent. Een nieuwe woning is heel duur en bovendien bijna niet te krijgen. Wie een kleine flat koopt betaalt gemakkelijk veertig tot vijftig duizend gulden en wie een gemeubileerde flat huurt moet doorgaans zeshonderd of meer gulden per maand aan huurpenningen neertellen.
Vergeet echter niet , dat velen hier het met de belastingen niet zo nauw nemen. De gesalarieerden kunnen natuurlijk geen afspraakjes met de inspecteur maken , maar degenen , die wisselende inkomsten genieten , zijn te benijden , want zij kunnen met een ongelofelijke behendigheid door de mazen van het fiscale net heen kruipen.

Twee vaderlanden

Het is dus heel moeilijk om , wat levenspeil betreft , Frankrijk en Nederland met elkaar te vergelijken. Wie nu uit Nederland komt om zich hier te vestigen zal het leven hier veel duurder vin den dan thuis , in sommige gevallen twee tot drie keer duurder. Dat geldt voor eten en drinken , voor allerlei uitgangetjes en voor wonen. Dit alles neemt niet weg , dat wie hier een keer zijn draai heeft gevonden en zich heeft weten aan te passen aan het afwisselende en nooit saaie leven in Parijs aan deze stad verslaafd raakt en van harte zal instemmen met de zegswijze , dat ieder twee vaderlanden heeft : het zijne en Frankrijk.


