
SOURCE :

SECTION :

LENGTH :

BYLINE :

DATELINE : 28 september 1951

BODY :

HEADLINE : AARDAPPELS ROOIEN. Machines doen het vlug en goed

Nieuwsdienst Algemeen Dagblad

EMMEN. -

Veertien verschillende aardappelrooimachines zijn Donderdag ten aanschouwen van enige duizenden belangstellenden in bedrijf geweest op het aardappelland van de heer J. Wiegman te Emmer-Erfscheidenveen ter gelegenheid van een door de Stichting voor de Landbouw georganiseerde demonstratie.
Op weg naar deze demonstratie zagen wij mannen en vrouwen moeizaam wroeten om de piepers uit de grond te krijgen ; korte tijd later liepen wij in versnelde pas naast een voortrollende machine die de aardappels uitgraaft , schoont , sorteert en opzakt. Andere machines storten de gerooide aardappels in een door de tractor meegetrokken stootkar en al liepen dan de waarderingen van deze of gene machine uiteen : alle deden het sneller , goedkoper en .... grondiger dan de beste ploeg rooiers.
Bijzondere aandacht trok een zelfrijdende aardappelrooimachine - naar men ons mededeelde de eerste in Nederland - die ontworpen en gebouwd is door de gebroeders J. en G Scholte te Emmer-Erfscheidenveen. Deze machine werpt loof en onkruid zijdelings uit en verzamelt de aardappelen in een achter de machine gespannen kar.
Met de ontwikkeling van al dit soort machines nadert in het bijzonder voor de veenkoloniale streek het rooiprobleem zijn oplossing. Het onderploegen van aardappelen bij gebrek aan rooiers zal wel voor altijd tot het verleden behoren.


