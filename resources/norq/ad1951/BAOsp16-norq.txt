
SOURCE :

SECTION :

LENGTH :

BYLINE :

DATELINE : 7 juli 1951

BODY :

HEADLINE : Tour de France : Gent-Le Tréport-Mers. Nederlandse saamhorigheid onvoldoende beloond. Fraai herstel van onze ploeg na ongelukkige tweede etappe

Van onze sportredacteur.
LE TREPORT-MERS. 6 Juli. - Een vijfde plaats voor Peters , zoals de film uitwees aan de eindstreep , hoewel hem oorspronkelijk een zesde plaats was toegewezen , maar evenals Faanhof hiervoor restitutie ontving , verder alle Nederlanders in het grote peloton , met uitzondering van Dielissen , die een slechte dag had en achterin eindigde , en een vijfde plaats voor de gehele ploeg in het landenklassement van de dag. Ziedaar het uitstekend resultaat van Nederland in deze derde etappe van de Ronde van Frankrijk ! Een merkwaardige etappe overigens. Het was te verwachten , dat na het bombardement van gisteren het vandaag aanzienlijk rustiger zou zijn , maar dat deze versobering van strijdlust zo diep zou terugslaan , dat deze rit meer een uitstapje werd van een fietsclub dan een etappe volgens de versnelde formule van deze ronde - neen , dat lag ver beneden de verwachting.
Het was een trieste start vanmorgen te Gent. Van de acht Nederlanders mankeerde er één op het appèl : Schoenmakers , die met de vier anderen , die te laat waren binnengekomen , en met de Luxemburger Polfer , die had opgegeven , geen toelating meer kreeg tot de rit naar Le Tréport. Het was triest , maar het pleit voor de hoge kwaliteit van onze ploeg , dat zij , na de geweldige tegenslag van gisteren , de aanval inzette door Van Est , die onmiddellijk tien anderen aan zijn achterwiel kreeg , en het toen eigenlijk helemaal niet leuk meer vond , en snel de rust van het peloton weer opzocht. Ook de Belg Van Steenkiste stak even de neus buiten de deur , maar de Fransen , die weer naar eigen land terugkeerden , gaven er een fikse tik op en haastig trok de Belg zich terug.

Wagtmans op de vlucht

Maar even voor de grens voelde voor de derde maal in deze wedstrijd de Noordafrikaanse neger Zaaf zich genoopt toch nog even alleen te gaan wandelen , en het was alsof Wagtmans deze roep van de natuur voorvoeld had.
Hij haakte zich aan hem vast , en hop - daar ging het tweetal , juist iets harder de helling af dan de anderen. De twintig meter werden er 40, 60, 100, 200 en de eerste ernstige aanval was gedaan. De Belg Rosseel die ten aanzien van Wagtmans zo'n beetje als stoperspil fungeerde had hen op deze sprong gevolgd , en dit drietal passeerde als eersten de Frans- Belgische grens , had na 66 km al een voorsprong van 1 minuut 50 seconden , 5 km verder al 2 minuten 45 seconden , en na 79 km al 4 minuten ! En op dat moment keerden wij terug naar het peloton - en heel even in ons zelf. Want daar , vooraan de kop van het peloton , lagen vijf Nederlanders , en drukten het tempo op een wijze , die de Belgen , Fransen en Italianen hun niet zouden hebben kunnen verbeteren. Zij vochten en worstelden voor Wagtmans om zijn voorsprong te laten gedijen , totdat hij onbereikbaar ver zou zijn , om dan te trachten op deze wijze een revanche te kunnen nemen voor gisteren.
Voor gisteren. Geslagen was onze ploeg en in stukken geranseld , en nu volop in de aanval. Een onverbeterlijke aanval , waarin grote kracht lag.
Kijk , zeiden wij tegen elkaar , dit is het grote verschil met verleden jaar : de ploeg is werkelijk een ploeg , één voor allen en allen voor één. Zij heeft hart , deze ploeg , om na de geseling van gisteren weer op deze wijze op te staan.
Daar viel Zaaf terug. Wagtmans en Rosseel gingen alleen door en naarstig werden becijferingen gemaakt aan de hand van het algemeen klassement. Wat moest Wagtmans winnen , wilde hij helemaal voorin komen te zitten ? Want zo lang Rosseel bij hem bleef , zou , indien de voorsprong groot genoeg werd , de gele trui aan de Belg komen. Maar dat hinderde niet ! Want Wagtmans was al weg naar de eerste plaatsen en de Nederlanders bleven het peloton in bedwang houden.
Er vielen nog 140 km te rijden.
«Slechts» 140 km , dwaalden onze optimistische gedachten af , want als de figuurlijke wind mee zit - de échte blies ons pal in het gezicht - wordt elke afstand kleiner. Slechts 140 km en dan...

De ontnuchtering

En dan - de grote ontnuchtering. Een kilometer nadat hij Zaaf had losgegooid , zakte Wagtmans door zijn voorband.
Drie kostelijke minuten gingen verloren met het omleggen van een nieuwe band , en de resterende minuut wachtte Wagtmans wijselijk op het peloton , dat traag achter hem aan kwam gevloeid. Rosseel wachtte nog even op Zaaf , en toen hij zag dat deze bezig was zijn energieaccu te ontladen , stapte ook hij af , ging even drinken , wreef zijn krampende kuiten wat bij en stapte kersvers in het peloton terug. Alleen Zaaf zat op dat ogenblik nog voorop.
Triest en ondankbaar had het lot ons opnieuw getroffen , ons een machtige kans ontnomen om weer goed te maken wat wij gisteren hadden verloren.
Zaaf - hij vervolgde zijn lijdensweg.
Zeker , hij was weggelopen op zoek naar eer en roem. Hij wilde gezien worden , maar op dat ogenblik had hij er alles voor willen geven als hij met goed fatsoen en met behoud van eer en goede naam stiekum in het peloton had kunnen terugkruipen. Nu moest hij wel door , terwijl hij de kracht uit zijn benen voelde wegzinken en een mateloze moeheid zich van hem meester maakte. Pas na de ravitaillering te Saint Pol ( 131 km. ) was het peloton hem genaderd. Het haalde hem in en wandelde verder in het gezapige gangetje van de eerste 130 km.
En blèèf wandelen ! En de millioenen toeschouwers langs de wegen , in België en in Frankrijk , de zieken , die op baren langs de weg waren neergelegd , de delirieke kreten van de schoolkinderen met wild wuivende vlaggetjes , de duizenden die honderdtallen kilometers ver waren gekomen om de Tour te zien passeren , ondanks dit alles bleef het veld onbewogen en drentelde het langs 's herenwegen , ondanks het tijdschema ook , waarop wij langzamerhand een uur waren achtergeraakt.

Wakker geschud

Tot 30 km. voor het eind de Zwitser Rossi , de winnaar van de eerste etappe , dit alles weliswaar gezellig vond , maar meende dat het weinig zou bijdragen tot het vullen van de Zwitserse en dus van zijn eigen portemonnaie , en dus op de loop ging.
Hij kwam inderdaad weg in een lange afdaling , en stampte zichzelf omhoog in de richting van de kust. Met de kracht en de regelmaat van een paar zuigerstangen van een goedlopende locomotief stampten zijn benen hem omhoog , verder , steeds verder Van het peloton weg.
Tot dat Cogan een tegenaanval lanceerde en deze attaque besliste de rit , hoewel Cogan zelf - zoals dit ook de vorige dag was gebeurd , alle succes hiervan aan anderen moest laten. Want toen Kemp , Bauvin en Meunier hem achterna gingen , liet hij hen rustig komen , om met deze steun te trachten Rossi te halen. En zij haalden hem ; en met hun vijven beklommen zij de grote stijging naar Le Tréport , en hier kreeg Cogan , die zich zoveel verdiensten had verworven , de grote inzinking en moest hij boeten voor zijn al te groot enthousiasme. Want terwijl het resterende viertal gezamenlijk oprukte naar de eindstreep op de Boulevard langs de zee , naderde het peloton. Meunier was de snelle Rossi net iets te vlug af en won de etappe. In de sprint van het massale peloton , dat achter hem aankwam had Peters zich langzamerhand naar voren gewerkt en ging 25 meter voor het eind aan het wiel van Ockers tot de aanval over , om precies op de eindstreep de Belg te kloppen en daarmee de vijfde plaats te veroveren.
Dielissen had op de laatste stijging naar zee moeten afhaken , wilde hij zich niet de kelder inrijden. Hij kwam negen minuten na de winnaar binnen met een groepje , waarin ook Zaaf zat. De derde Noordafrikaanse tragedie ! Een uitstekende dag voor Nederland ! Een fraaie revanche voor gisteren !


