
SOURCE :

SECTION :

LENGTH :

BYLINE :

DATELINE : 5 juli 1951

BODY :

HEADLINE : Twee compagnons

De moeilijkheden waarvoor België en Nederland thans zitten , komen , naar veelal wordt beweerd , er op neer , dat indien Nederland zijn inkopen in het buitenland zou moeten gaan beperken , dit vrijwel niet anders geschieden kan dan door beperking van Nederlandse aankopen in België. Men geeft voorts de schuld aan de door Wcst-Duitsland gevolgde handelspolitiek.
Deze voorstelling van zaken dunkt ons evenwel slechts zeer ten dele juist.
Bij de oprichting van de Europese Betalings Unie is uitgegaan van de opvatting , dat het handelsverkeer tussen een grote groep van Westeuropese landen , met inbegrip van Engeland en het sterlinggebied , wel in evenwicht zou kunnen worden gebracht. Dit betekende , dat , zij het met hulp van een dollarcrediet , men elkaar in een veelhoekig verkeer zou kunnen leveren en dat men ook op ongeveer dezelfde voet bij elkaar zou kopen. Het lag voor de hand , dat de verschillende landen hier tekorten en daar surplussen zouden hebben , maar het was de bedoeling , dat deze binnen het raam van de betalingsunie tegen elkaar zouden worden weggestreken. Hiervan is niet veel terecht gekomen , omdat in het bijzonder Engeland en Frankrijk wel veel leverden , maar in onvoldoende mate in de andere Westeuropese landen kochten.
Indien er dus moeilijkheden zijn , zullen deze in de eerste plaats moeten worden gezocht in het gedrag van de Britse en Franse regeringen , welke ook tegenover export uit Nederland naar die landen een in vele opzichten afwijzende houding aannamen. Het is bekend genoeg , dat in Engeland , waar trouwens nog een zeer omvangrijke staatshandel plaats heeft , Nederlandse producten spaarzaam worden toegelaten.
Veelal wordt te Londen beweerd , dat de prijzen van de Nederlandse agrarische producten te hoog zijn , maar ook het Britse belastingsysteem maakt de invoer van menig ander Nederlands product eenvoudig onmogelijk. In Frankrijk wordt een uitgesproken protectionistische politiek gevolgd , waarvan vele Nederlandse producten slachtoffer zijn.
Het moge waar zijn , dat het met grote heren kwaad kersen eten is , maar in dit geval ware het toch zaak , dat België en Nederland wat energieker optraden tegen de gedragingen van de grote broers in de Europese Betalings Unie , want al zou Nederland door een extra-dollarcrediet in de gelegenheid worden gesteld voorshands op de bestaande voet Belgische producten te blijven betrekken , na kort verloop van tijd komt de thans aan de dag getreden disharmonie onvermijdelijk weer aan de orde. Het zijn Engeland en Frankrijk , welke de deur voor Nederlandse producten wijder moeten open zetten , dan thans het geval is.


