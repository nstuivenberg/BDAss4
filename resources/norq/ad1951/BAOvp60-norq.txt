
SOURCE :

SECTION :

LENGTH :

BYLINE :

DATELINE : 6 juli 1951

BODY :

HEADLINE : Rouw over Oost-Berlijn. Ontzettende ramp met plezierboot. Meer dan zeventig kinderen om het leven gekomen

BERLIJN. -

Op de bodem van de rivier de Spree , in Oost-Berlijn , zijn duikers op zoek naar de lichamen van meer dan zeventig kinderen , die gisteren om het leven zijn gekomen , toen een plezierboot ontplofte en in brand vloog. De boot was met 120 kinderen - allen schoolkinderen uit Oost-Berlijn van acht tot veertien jaar - op weg naar een vacantie-kamp.
Kalm voer het schip , de Vaterland , onder een brug door. De kinderen wuifden naar de mensen die op de brug stonden te kijken. Even later weerklonk er een ontzettende slag en er ontwikkelde zich een zware rookkolom op de boot. Even kon men nog zien , dat verscheidene kinderen over boord sprongen.
Toen onttrokken rook en vlammen de boot aan het gezicht. Vele kinderen konden niet zwemmen en verdronken. Aan boord probeerden de onderwijzeressen de orde te handhaven.
Zij verzamelden de kinderen zoveel mogelijk aan één zijde van de Vaterland. Maar toen het ook daar begon te branden , sprongen er opnieuw kinderen over boord. Van de kapitein of de bemanning was geen spoor te bekennen. Het is waarschijnlijk dat zij al bij de ontploffing zijn gedood of zwaar gewond geraakt.
Tenslotte slaagde men erin , verbinding tussen schip en wal tot stand te brengen en omstanders en politie trokken de boot naar de kant. Het vuur was toen vrijwel uitgewoed. De opvarenden die zich toen nog aan boord bevonden , werden aan land geholpen.
De politie had de handen vol om de ouders van de kinderen die zo dicht mogelijk bij wilden komen , op een afstand te houden , tot er wat orde in de chaos was gebracht en men enig idee had van het aantal doden en gewonden.
Gisteravond had de Oostberlijnse politie nog steeds geen communiqué over de ramp uitgegeven.
Van de vijftig kinderen die men aan de wal heeft kunnen brengen zijn er , zo vertelden ooggetuigen , vijftien met zware brandwonden naar het ziekenhuis gebracht.
Medelijdende voorbijgangers gaven de andere kinderen geld om naar huis te gaan , want zij waren nog doornat en hadden alles aan boord laten liggen.
Hulp van de politie kregen zij niet.


