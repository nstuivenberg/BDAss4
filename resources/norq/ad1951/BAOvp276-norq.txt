
SOURCE :

SECTION :

LENGTH :

BYLINE :

DATELINE : 29 september 1951

BODY :

HEADLINE : Brand in Rotterdams havenkwartier. Hardnekkige strijd tegen rook en verzengende hitte. Gisteravond het vuur nog niet gestuit

Nieuwsdienst Algemeen Dagblad

ROTTERDAM -

Stromen gesmolten paraffine en een dikke , vette rook belemmerden het blussingswerk bij een Vrijdagmorgen in het Rotterdamse havenkwartier uitgebroken veembrand.
Negen brandweerlieden geraakten tijdens de bluspogingen bedwelmd en zeven hunner moesten ter behandeling en verdere verpleging naar het ziekenhuis worden vervoerd.
Omstreeks kwart voor twaalf bespeurden veemarbeiders onraad in afdeling 8 van het Keilepand aan de Keilehaven , in gebruik bij Thomsen's Havenbedrijf. Terwijl de brandweer werd gealarmeerd poogde het personeel nog met eigen middelen het begin van brand te blussen , doch alras bleek , dat daar geen beginnen aan was.
Het vuur woedde in een grote partij paraffine , opgeslagen in gonjezakken.
De brandweer rukte met veel materieel uit en kort na het eerste alarm gaf zij reeds met tien stralen water.
Behalve de autospuiten namen ook de blusboten Havendienst III en IV aan het blussingswerk deel.

Deuren geforceerd

Personeel van Thomsen's forceerde op last van de brandweer de stalen toegangsdeuren , die daartoe met snijbranders werden bewerkt.
Ondanks het gebruik van zuurstofmaskers sneefde de ene brandweerman na de ander. Behalve een geweldige rookontwikkeling maakte ook een verzengende hitte het onmogelijk om het bedreigde veemgedeelte te betreden. De brandweer moest derhalve trachten van buitenaf het vuur te bedwingen en daarbij duurde het tot half twee alvorens zij de eigenlijke vuurhaard kon localiseren.
Een gelukkige omstandigheid was daarbij dat dikke betonnen brandmuren het overige gedeelte van het veem beschermden. In de kelders van het veem lagen partijen olie in vaten en op de bovenverdieping waren balen lompen opgeslagen , die eveneens door dikke betonvloeren werden beschermd.
Een aan het Keilepand grenzende opslagplaats van olie is veiligheidshalve gedeeltelijk ontruimd.
Ondanks het verwoede gevecht , dat de Rotterdamse beroepsbrandweer , geassisteerd door de vrijwilligers leverde , kon niet worden vastgesteld , dat het vuur in hevigheid afnam. Het hoofd van de brandweer , de heer Henkes , oordeelde het omstreeks kwart over zeven in de avond raadzaam nog meer materieel te ontbieden. Twee motorspuiten en een blusboot van de havendienst werden daarop nog naar de Keilehaven gezonden en weldra b e stond het waterfront toen uit veertig stralen waarvan vier afkomstig van de waterkanons. De gelukkige omstandigheid , dat het Keilepand zowel in de lengte als in de breedte deugdelijke brandmuren had , hield het vuur beperkt tot de Zuidelijke helft. Aanvankelijk begonnen aan de zijde van de Keilehaven , is de brand later , mede ten gevolge van de enorme hitte overgeslagen naar het gedeelte grenzende aan de Keilestraat. Tengevolge van een misverstand had het personeel van Thomsen's , dat de eerste bluspogingen deed , verzuimd de branddeuren in de lengtemuur te sluiten.
Deskundigen meenden de aangerichte schade op enige millioenen guldens te moeten schatten. Op het terrein van de brand spraken wij de hoofdinspecteur van het brandweerwezen , de heer P. L. van Boven uit Den Haag , die deze brand vergeleek met die van het Blauwvrieseveem van enige jaren geleden te Amsterdam.
Hij uitte zijn bewondering voor het enthousiasme , waarmee de Rotterdamse vrijwilligers aan het blussingswerk deelnemen. Bij het ter perse gaan woedt de brand nog onverminderd voort.
Kenmerkend voor deze brand was de zeer zware rookontwikkeling , die tal van slachtoffers maakte onder de brandwachten. De gehele middag en avond is de geneeskundige dienst in de weer geweest met bedwelmde brandweerlieden te verplegen en naar huis te vervoeren.




