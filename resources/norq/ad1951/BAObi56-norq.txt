
SOURCE :

SECTION :

LENGTH :

BYLINE :

DATELINE : 29 augustus 1951

BODY :

HEADLINE : GEMASKERDE MAN SCHIET CAFÉHOUDER DOOD. Nachtelijke overval te Rotterdam

Van onze verslaggever.
ROTTERDAM. - Gistermiddag stonden in de Putselaan te Rotterdam nog vele buren de overval op het café Tarantella , die het leven kostte van de 44-jarige caféhouder G. G. Bécude , te bepraten. Drie mannen met zwarte doeken voor hun gezicht waren die nacht om half één het café binnengekomen.
Zij eisten het geld van de caféhouder , de 44-jarige G. G. Bécude. Deze gooide een vaas door de glas-in-loodruit , waarop één der mannen met zijn pistool schoot en de heer Bécude dodelijk trof. De drie mannen ontvluchtten zonder een cent te hebben bemachtigd en zijn tot nu toe niet gearresteerd.
Gistermiddag , toen er twee nieuwe ruitjes in het lood van het caféraam werden gezet , was de zaak gesloten en de gordijnen waren nog dicht. Niemand in buurt begrijpt iets van deze overval.
Nog pas kort was de heer Bécude in het café en algemeen vond men het een verbetering. Het ging er nooit meer rumoerig toe , men had na sluitingstijd geen wilde taferelen meer op straat. Algemeen is men van mening , dat roof nooit de drijfveer kan zijn geweest , omdat het café helemaal niet druk werd bezocht en er dus nooit veel geld in kas was. Wat er dan wel achter steekt , weet men niet.
Op het ogenblik , dat de overval werd gepleegd , waren er in het café de heer Bécude. die voor het buffet op een krukje zat , zijn echtgenote , die met een buffetjuffrouw achter het buffet stond , terwijl aan een der tafeltjes een echtpaar met een zoontje van veertien jaar zat.
Eén van de drie mannen trok terstond na binnenkomst zijn pistool en beval de aanwezigen de handen omhoog te steken.
Wij willen money , zei hij.
De tweede ging naar de telefoon en rukte de verklikker eraf , blijkbaar in de mening het toestel daarmee onklaar te hebben gemaakt. De derde , een man met lichtblond haar , kwam achter de tapkast om de caféhouder zijn portefeuille afhandig te maken. De heer Bécude zag kans een vaas te grijpen , die hij door het café-raam gooide om de aandacht van eventuele voorbijgangers te trekken.
Direct hierna riep de leider van de overval : Pas op , ik schiet ! Een van zijn helpers , een man met lichtblond haar , deed een paar passen opzij om uit het schootsveld te komen , het schot viel en de heer Bécude werd onder de neus getroffen. Aan de achterkant van het hoofd verliet de kogel het hoofd weer en drong in de betimmering van het café , waar de politie hem later heeft gevonden.
De heer Bécude viel. Hij moet onmiddellijk dood zijn geweest.
Mevrouw Bécude , die haar man in een plas bloed zag liggen , meende , dat hij gewond was. In de veronderstelling , dat haar telefoon niet te gebruiken was , is zij naar een café gegaan , waar zij het personeel vertelde wat er was gebeurd.
Van hieruit is toen de politie gewaarschuwd.

De buren sliepen

Van het drama , dat zich zo vroeg in de nacht heeft afgespeeld , heeft niemand van de omwonenden iets bemerkt. Alleen de familie Van Wijk , die recht tegenover de Retiefstraat woont , heeft de daders zien vluchten. Men had daar een familiefeestje gehad. Om half een , het tijdstip van de moord , waren nagenoeg alle gasten verdwenen. Men hoorde brekend glas en keek in de richting van het geluid. Kort daarna kwamen drie mannen het café uit en renden naar fietsen , die voor een waterstokerij in de Retiefstraat stonden. Zeer vlug waren zij verdwenen. Geen moment heeft de familie Van Wijk gedacht aan een ernstig voorval , ook niet toen zij mevrouw Bécude de Putselaan zagen oversteken , om met de politie te telefoneren


