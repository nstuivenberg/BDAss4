
SOURCE :

SECTION :

LENGTH :

BYLINE :

DATELINE : 1 september 1951

BODY :

HEADLINE : Van boeken , doeken en planken. Erich von Stroheim. Schrijver tegen wil en dank

Niet ver buiten Parijs staat een kasteelachtig huis en daar woont met zijn vrouw en zijn hond baron Erich von Stroheim , minder bekend om zijn adellijke rang dan om de rang , die hij zich in de filmwereld heeft veroverd waar hij met de grote voortrekkers als Eisenstein en René Clair een nieuwe élite is binnengetreden.
Misschien hebben ook zijn voorvaderen zo geleefd op hun donkere burchten , met hun jacht en hun vechtvisioenen , hun honden en hun soms wat ongepolijst vermaak. De aristocraat Van Stroheim heeft hun instincten geërfd en is hun afgemeten en hautaine manieren trouw gebleven.
Hoewel hij reeds vele jaren buiten zijn vaderland vertoeft , dat hem niet meer trekt en hoewel hij het evangelie van de sabel versmaadt , dat in zijn jeugd zulke eerzuchtige dromen bij hem opwekte , is het soldateske in houding en smaak niet van hem weg te denken. Zijn huis is gedeeltelijk een antiek arsenaal - een grillige verzameling wapens , modellen van veldgeschut , voorwereldlijke sabels , harnassen en andere uitrustingstukken , die in vroegere oorlogen zijn gebruikt en zijn bibliotheek bezit een keurcollectie aan militaire werken , die hij nog graag ter hand neemt.
Van Stroheim is te veel cosmopoliet geworden om in dit alles veel meer te zien dan een liefhebberij , maar het vervult hem toch met trots dat zijn beide zoons de familie-traditie hebben voortgezet en dienst hebben genomen in het Amerikaanse leger. De oudste , Erich , bracht het in de laatste oorlog tot eerste luitenant , de ander was bij de parachutisten.
De vader vindt , dat ze de weg hebben gevonden naar het reële leven en neemt voor zichzelf genoegen met de realiteit , die hij erin heeft ontdekt : de sfeer van ingehouden hartstocht en onafwendbare dreiging , die al zijn filmverhalen met hun sinistere en harde toon kenmerkt.

Eerder een dromer

Een gevoelloos mens , denkt men soms huiverend , als zijn geweldige , norse kop een onbehaaglijke schaduw vooruit werpt en zijn zware laatdunkende gestalte zich opmaakt om onheil te brengen , waar tot dusver goed vertrouwen was. Maar mogelijk is de Von Stroheim , die iedereen kent , slechts een pantser waarmee zijn ware natuur zich beschermt. Hij is eerder een dromer met een kwetsbaar gemoed , die zich een houding geeft en speelt , zowel in zijn kunst als in de particuliere omgang.
Het is niet voornaam met zijn gevoelens te koop te lopen. Maar soms glipt de romantiek wel eens door zijn stalen vesting heen. Dan zegt hij een woord als deze variant op een bekende Bijbelspreuk : niemand heeft meer liefde dan die er zich toe vernedert om de schoenen te poetsen van de minnaar van zijn vrouw.
Men hoort hem zulke weemoedige dingen al zeggen , met zijn mysterieuze , gedempte stem , alsof hij zijn toehoorder in een complot betrekt , men ziet de koele onbeweeglijke ogen heerszuchtig voor zich uitstaren en de saamgeknepen lippen ironisch wachten op het effect. Erich von Stroheim is de vleesgeworden uitdaging , de bullebak , die men niet ongestraft op zijn zwakheden betrapt. In alle films met hem voltrekt zich hetzelfde procédé , waarbij een brutaal en hooghartig individu , of hij nu minnaar is of verleider , misdadiger of wreker , met ijzingwekkende zeif-contrôle zijn doel bereikt of ten onder gaat.

Breuk met Hollywood

Een enkel gebaar , een enkel bars antwoord van deze geboren commandant is welsprekender dan kilometers lange dramatiek , waarop andere regisseurs een beroep moeten doen. In die rol heeft hij zich ook buiten de studio's om gevreesd gemaakt en tenslotte heeft Hollywood , dat hem eerst aanbad , hem maar aan de dijk gezet. Von Stroheim eiste zulke onbeperkte credieten en zoveel vrijheid van handelen dat zelfs het commerciële filmland er geen raad meer mee wist. Bovendien fulmineerde de baron tegen elke coupure , die in zijn werk , waarvan de kunstwaarde vaak groter was dan de handelswaard , e werd aangebracht. Tenslotte produceerde hij acht en twintigduizend meter film met het strengste verbod om er ook maar een centimeter in te knippen en Hollywood , dat de keuze had tussen een uiteindelijk faillissement en het verbreken van een contract , koos toen maar veiligheidshalve de laatste weg.
De baron is er niet zo heel erg rouwig om geweest. Hij is rijk en onafhankelijk en houdt er principes en idealen op na , waarvan hij geen duimbreed wenst af te wijken. Hij snuift van hoon bij de gedachte hoeveel tijd en geld men over heeft voor een show en hoe weinig voor de dramatische filmkunst.
Als hij niet de film kan maken , die hij wil , dan laat hij het er liever bij.
Hij is geen baron von Münchausen , die in een dwaze zelfbegoocheling de werkelijkheid vergeet , en aangezien concessies tegen zijn natuur indruisen , heeft hij zich tot de literatuur gewend. Hij heeft er dan ook wel reeds de jaren voor gekregen om zijn mémoires te schrijven , die mettertijd zullen worden gepubliceerd , maar ook andere genres van literatuur schrikken hem niet af.
Gebaseerd op een filmscenario van hemzelf heeft hij een boek geschreven.
De Sintjansvuren , een tragisch verhaal over twee zusters , van wie de een opofferend en vroom en de ander slecht en een dievegge is. Er komt een dokter bij te pas die op zoek is naar de oorzaken van diphtherie en alle gebeurtenissen voltrekken zich wanneer telken jare in de zomernacht de Sintjansvuren hoog oplaaien. Volgens de overlevering brengt het onheil aan , wanneer men naar de maan kijkt , voor dit rituele vuur is ontstoken , en Stroheim laat zijn helden dus deze zonde bedrijven , wat vrij redelijk afloopt , doordat men er tijdig aan denkt de demon te bezweren door een zwarte kat in de vlammen te gooien , blijkbaar een probaat middel tegen boze geesten.
De schrijver Von Stroheim is voor de wereld nog een onbekende. Hij zal er echter niet minder fascinerend om zijn en waarschijnlijk succesrijker , omdat de tegenwerking op commerciële gronden , die zijn humeur op filmniveau zo vaak heeft vergald , hem als letterkundige veel minder zal beletten om volkomen uit te drukken wat hij te zeggen heeft.


