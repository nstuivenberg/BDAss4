
SOURCE :

SECTION :

LENGTH :

BYLINE :

DATELINE : 1 september 1951

BODY :

HEADLINE : Toppunt van zeewaardigheid. Reddingboot die rustig om haar lengte-as kan draaien

AMSTERDAM. -

De reddingboot Prins Hendrik van de Koninklijke Noord-Zuidhollandse Reddingmaatschappij is gisterochtend op het Y een volle 180 graden omgeslagen. Er bevonden zich op dat ogenblik zes mensen aan boord , in welk gezelschap ook een meisje was , mej. Toxopeüs , de dochter van de schipper van de reddingboot Insulinde.
Vijf-en-twintig seconden later lag de motorreddingboot weer in haar normale stand op het water en stapten de opvarenden op de wal zonder ook maar een spatje te hebben opgelopen.
Het was geenszins een ongeluk , dit omslaan van de nieuwe aanwinst van de KNZHRM. Integendeel , het was de zwaarste proef , waaraan men een schip kan blootstellen. Een zware drijvende bok had de reddingboot ondersteboven getrokken , om het zelfrichtend vermogen van de boot te beproeven. Er is namelijk aan stuurboordzijde een tank aangebracht , die volloopt , wanneer de boot in omgekeerde toestand ligt. Eerst werd de Prins Hendrik over bakboord omgetrokken tot zij met de kiel naar boven lag. De tank aan stuurboordzijde vulde zich en na 47 seconden lag de boot weer recht. De luiken bleken uitstekend te sluiten , want er was nagenoeg geen water in de boot gekomen.
Toen gingen enige leden van het technisch personeel van de reddingmaatschappij , schipper Piet Bot , iemand van de werf Schouten , waar de Prins Hendrik is gebouwd , en de dochter van schipper Mees Toxopeüs aan boord. Zij namen plaats in de benedendekse cabine , van waar men de boot ook kan besturen.
Weer werd de Prins Hendrik omgetrokken , ditmaal over stuurboord. Daar aan deze zijde een tank is aangebracht , die drie ton water kan opnemen , lag de boot ditmaal binnen 25 seconden weer recht. Hiermede was de proef ten einde en waren de hoge verwachtingen , die men aan het schip had gesteld , volledig bevestigd. Het resultaat van deze proefneming zal het gevoel van zekerheid van de bemanning zeker aanzienlijk verhogen.
Zoals bekend heeft de maatschappij Nederland de Prins Hendrik aangeboden aan Prinses Wilhelmina , die de reddingboot heeft overgedragen aan de KNZHRM. De volgende week zal het schip naar IJmuiden worden gebracht , waar het de Neeltje Jacoba , die met nieuwe motoren wordt uitgerust , tijdelijk zal vervangen. Tegen November zal de Prins Hendrik dan naar Den Helder gaan.



