
SOURCE :

SECTION :

LENGTH :

BYLINE :

DATELINE : 27 september 1951

BODY :

HEADLINE : Ongerustheid in Alphen. Avifauna wil verhuizen naar Apollohal te Amsterdam

Nieuwsdienst Algemeen Dagblad

AMSTERDAM. -

Dezer dagen zal worden beslist of op korte termijn het vogelpark Avifauna tijdelijk of permanent zal worden overgebracht naar de Apollohal te Amsterdam. Op het ogenblik zijn daarover nog besprekingen gaande.
Verscheidene vogelsoorten van Avifauna hebben een warmere plaats voor overwintering nodig. Het vorig jaar werd een oplossing gevonden , door enige soorten per vliegtuig over te brengen naar warmere streken.
De gemeente Amsterdam neemt in deze zaak een objectief standpunt in , zonder daarbij de eventuele verplaatsing van Avifauna bijzonder aan te moedigen. Een permanente bezetting van de Apollohal zou het probleem van tentoonstellingsruimte te Amsterdam vergroten.
Sedert een half jaar worden er ook reeds besprekingen gevoerd om een gedeelte van de Apollohal in te richten tot bioscoop , een plan , dat nog de goedkeuring van de Nederlandse bioscoopbond moet verkrijgen.
De directie van Avifauna deelde ons mee , dat het overbrengen van de vogels naar de Apollohal , indien inderdaad de onderhandelingen tot resultaten leiden , ook zou betekenen dat het amusement , waardoor Avifauna mede vermaardheid geniet , naar Amsterdam zou worden verplaatst. Tenslotte is de tuin alleen rendabel , wanneer de exploitatie van het vogelpark en het amusement hand in hand gaan.

Alleen 's winters ?

Op onze vraag of , zo de onderhandelingen slagen , inderdaad alleen voor de winter de verplaatsing wordt overwogen , werd geantwoord dat daaromtrent nog niets kan worden gezegd. Het is dus niet uitgesloten , dat op een gegeven ogenblik Avifauna geheel van Alphen naar Amsterdam zou kunnen verhuizen.
In Alphen aan de Rijn is men ongerust over deze plannen. Niet alleen is de directie van het vogelpark een vrij grote werkgeefster voor die gemeente , maar bovendien profiteert de Alphense middenstand van de honderdduizenden mensen die de laatste jaren het dorp passeren op weg naar Avifauna.
- Het zou een grote klap voor Alphen zijn , werd ons overal gezegd.


