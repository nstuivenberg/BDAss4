
SOURCE :

SECTION :

LENGTH :

BYLINE :

DATELINE : 28 september 1951

BODY :

HEADLINE : Algemeen Dagblad. Benelux als hinderpaal

De illusie , dat de nauwe samenwerking tussen Nederland en België- Luxemburg , waarover men tijdens de oorlog te Londen zulke schone verwachtingen had , snel tot stand zou komen , is in rook vergaan. Het ziet er thans eer naar uit , dat de voorgenomen Economische Unie tussen de drie lage landen voor België , zo goed als voor Nederland eerder een belemmering wordt bij de worsteling om aan de na-oorlogse moeilijkheden het hoofd te bieden.
België , dat in de jaren na 1915 in menig opzicht de wind mee had , voelt zich thans bedreigd door zijn crediteurspositie.
Nederland , dat van zijn tekorten schijnt te leven , zit dik in de schuld. Thans worden te Parijs onderhandelingen gevoerd door de bij de Europese Betalings Unie aangesloten landen , om voor de komende maanden het internationale betalingsverkeer tussen die landen te regelen. Men kan aannemen , dat hierbij aan het adres van België en van Nederland zal worden gezegd , dat beide landen , die immers reeds sinds 1945 «verloofd» zijn , nu maar moeten trouwen , althans op korte termijn het onder elkaar eens moeten worden over hun verhouding.
Als België met zijn vorderingen Nederland ging helpen , zouden beide landen gelijk op komen en zou één van de wankele plekken in het Europese betalingssysteem zijn opgeruimd.
Noch België , noch Nederland voelen veel voor zulk een «gemeenschap van schulden en vorderingen». De Belgen niet , omdat zij liever voor hun vordering goede dollars zien , de Nederlanders niet , omdat zij er de voorkeur aan geven nog een tijdje debiteur te blijven. Wellicht komt er weer in de een of andere vorm dollarhulp ! Daar komt nog bij , dat de Belgische en de Nederlandse regering er niet aan denken veel prijs te geven van haar nationale economische en financiële politiek. Iedere regering blijft eigen koers varen en richt zich geenszins op het haken van Benelux. Het is veeleer zo , dat iedere regering zich zorgvuldig afvraagt , op welke wijze zij het beste bepaalde groepsbelangen nationaal kan dienen. Heeft daarbij de verhouding in het verband van Benelux enig voordeel , wel dan is dat bijkomstige voordeel louter winst.
Wat men wel eens minder fraai de Beneluxgedachte heeft genoemd , is vrijwel buiten het gezichtsveld gekomen van de beide regeringen. Noch in de verhouding naar buiten , noch bij het binnenlands beleid merkt men iets van een streven om de volkshuishoudingen van België en Nederland naar elkaar te laten groeien. Thans wordt te Parijs , zoals wij reeds opmerkten , de onvoldragen verhouding tussen de lage landen uitgespeeld en wordt aan de Belgische regering en aan de onze verweten , dat men niet eens bij de innige relatie , welke aangenomen wordt te bestaan , zo iets eenvoudigs als eikaars wederzijdse verplichtingen in het reine weet te brengen.
Het potje van de Europese Betalings Unie raakt leeg. Men is op elkaar aangewezen , doch nu komen de moeilijkheden eerst goed aan de orde. België wil aanspraken op dollars behouden.
Andere landen willen liever schulden aan België hebben en daarnaast weer nieuwe dollars veroveren. Het is duidelijk , dat dit streven slechts succes kan hebben , wanneer er dollars zijn.
De E.B.U. heeft ze straks niet meer.
Dit spel zal doorgaan , zolang de Europese landen vast houden aan hun protectionistische en nationalistische politiek en zolang de dollar zulk een schaars en heftig begeerd betaalmiddel blijft.
Benelux wordt - door de partners zelve ! - opgeofferd aan de honger naar dollars !


