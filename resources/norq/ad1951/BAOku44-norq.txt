
SOURCE :

SECTION :

LENGTH :

BYLINE :

DATELINE : 1 september 1951

BODY :

HEADLINE : Steeds meer kleurenfilms. Show en avontuur zijn uitverkoren

Het percentage kleurenfilms op de programma's is nog steeds stijgende en de Technicolor-maatschappij in Amerika heeft de filmproducenten al gewaarschuwd , dat haar laboratoria bij de - tegenwoordige stand van zaken - niet meer dan zeventig grote speelfilms per jaar kunnen bewerken.
In de Verenigde Staten krijgt daardoor de supercinecolor een extra kans. In Europa zijn nog andere systemen in gebruik , zoals het Russische Sovcolor , het Duitse Agfacolor ( thans te zien in Lente op het ijs ) en nu ook al het Belgische Gevacolor ( binnenkort te zien in de film Andalusië ) .
Het is echter met zo , dat kleurenfotografie wildweg op ieder onderwerp wordt toegepast. Eigenlijk zijn slechts twee categorieën films door de producers uitverkoren voor het uitgebreide palet : de showfilms , en de avonturenfilms met meer of mindere historische inslag.
Reeds een werk als de komende Loves and times of Rudolph Valentino is als kleurenfilm feitelijk een merkwaardigheid , omdat het hier een vrij dramatische speelfilm betreft. De kleur komt er echter wel van pas waar Anthony Dexter de exotische costuums uit Valentino's vroegere films draagt.

Onstuimige actie

Het costuum-element , de «aankleding» van de film , is het ook die de revuefilms ( .. de Betty Grable-dansnummers , de Esther Williams-zwemtoeren , de Doris Day-zangshows.. ) zo sterk doet delen in de Technicolor-royaliteit van de productieleiders.
Dezelfde factor geldt voor films , die een beeld geven uit vroeger tijden , want bijna ieder historisch costuum vormt een dankbaar object voor de kleurencamera. Maar hier stellen de producers toch tegelijk de eis , dat het een film moet zijn vol actie en avontuur.
Een scenario als dat van De drie musketiers.. ja , dat kon onmiddellijk op kleur rekenen. Evenzo Cecil B. de Mille's Simson en Delila-film , die thans draait. En de hele serie kleurenfilms , welke verschillende maatschappijen voor de komende maanden hebben aangekondigd , valt onder het hoofd : avontuur. , onstuimig avontuur ! Daar is bijvoorbeeld de Universal-International- film Apache drums ( Trommen des doods ) , spelend in het Westen van Amerika , toen dat Westen nog wild was. Gekleurde «westerns» trekken weliswaar in een gestadige stroom door onze theaters , maar Trommen des doods valt daartussen op , doordat op een gegeven ogenblik de wijde open vlakten van het doek verdwijnen en wij voor de rest van de film met de inwoners van een klein dorp in hun kerk worden belegerd door fanatieke Indianen. Het gebouw heeft ramen , die zo hoog zitten , dat wij geen uitzicht hebben. Maar de Indianen kunnen er rustig naar toe klauteren. De spanning waarin wij , met de buks in de hand , onafgebroken naar die venstervlakken moeten turen om er onverwachts griezelig beschilderde roodhuiden door naar binnen te zien springen , komt op den duur het ondraaglijke nabij. De kleuren dragen hier bij tot het effect van verschrikking.

Geen salonstuk

Een ander soort belegering toont ons de Europa-Columbia-film Lo.. Doone ( Burcht der haat ) , spelend in het Engeland van Karel II. Hier geniet de kleurencamera van de rijk-geschakeerde wambuizen der ruiters en de heerlijke toiletten van jonk vrouwe Barbara Hale.
Maar het is geen salon-stuk ! De Doone's terroriseren als roofridders geheel Exmoor en Richard Greene leidt de boerenbevolking in haar verzet. Sabelgekletter vervult de lucht , maar vooral blijft ons het gedonder van de kolossale waterval bij , waarboven het kasteel troont.
Het is uit dit ravijn en bestookt door de kolkende watermassa's dat Richard Greene omhoog klimt om het kasteel in de rug te kunnen aantasten.
Een grote rol speelt ook het water in de Technicolor-film Captain Horatio Hornblower van Warner Brothers , die eveneens binnenkort in onze bioscopen komt. Hier is het de zee en daarop de schilderachtige linieschepen-anno-1800 en daarnaast Napoleons rood-wit-blauwe soldaten , waaraan de Technicolor-lens zich vergast. En niet te vergeten : Virginia Mayo ! Zij doet verblindend vrouwelijk aan in deze wereld van daverende kanonnen , tuimelende ra's , brandende schepen. Geen wonder , dat zij ook Gregory Peck verblindt , die als de stugge Kapitein Hornblower wonderen doet met schepen en mannen ( en terloops ook met Virginia !) Dit Hornblower-epos is de film van de stoutmoedigheid-ter-zee.
Voor liefhebbers van geromantiseerd historisch avontuur in kleuren is er in de komende maanden ruime keuze !



