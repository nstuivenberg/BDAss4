
SOURCE :

SECTION :

LENGTH :

BYLINE :

DATELINE : 27 september 1951

BODY :

HEADLINE : Westduitse parlement treedt in Grotewohls voorstel. Verkiezingen goed , maar onder toezicht

BONN ( Reuter. ) -

De houding van West-Duitsland tegenover de voorstellen van de Oostduitse premier Grotewohl tot vrije en geheime verkiezingen in geheel Duitsland , is gewijzigd van een onverschillig «neen» in een voorwaardelijk «ja». Het parlement te Bonn antwoordt vandaag op de toenaderingspoging van communistische zijde door verkiezingen voor geheel Duitsland te aanvaarden , maar onder voorwaarde , dat deze zullen staan onder internationaal toezicht.
Terzelfdertijd zullen de regeringspartijen duidelijk maken , dat zij zich niet van het streven naar een verenigd Europa zullen laten afbrengen , maar op hun weg zullen voortgaan met of zonder een verenigd Duitsland. Met deze houding wil West-Duitsland bereiken , dat het niet het odium op zich laadt de Oostduitse voorstellen botweg te hebben afgewezen , zonder evenwel de hoop der communisten te vervullen , dat Duitsland een vacuüm in Europa zal worden.
Er is tussen de chr.-democraten van kanselier Adenauer en de socialisten , die in de oppositie zijn , weinig verschil van mening in deze kwestie. De socialisten namen het initiatief in positieve zin door voor te stellen de geallieerde Hoge commissie om hulp te vragen bij het toezicht op eventuele verkiezingen. Tot dusver hebben de Westelijke geallieerden niet van een standpunt doen blijken , terwijl de Russen Grotewohls voorstel openlijk ondersteunen.



