
SOURCE :

SECTION :

LENGTH :

BYLINE :

DATELINE : 24 september 1951

BODY :

HEADLINE : Britten beleefden angstige uren. Koning George geopereerd. Zijn toestand zo bevredigend als kon worden verwacht

LONDEN , ( Reuter ) . -

Terwijl duizenden Londenaren in angstige spanning voor het hek van Buckingham Palace wachtten en er in alle kerken van Groot-Britannië voor het behoud van koning George werd gebeden , heeft de chirurg Clement Price Thomas , een specialist in longtuberculose , de te voren aangekondigde operatie in een kamer van het paleis uitgevoerd. Vijf uur later werd er een bulletin aan het hek gehangen , ondertekend door acht doktoren , waarin wordt gezegd : «De koning onderging een operatie voor longresectie. Terwijl er voor de komende dagen nog reden tot bezorgdheid zal bestaan , is 's konings toestand , onmiddellijk na de operatie bevredigend.» De duizenden , die in de kille herfstmorgen uren hadden staan wachten , verbraken het politiecordon om de aankondiging te lezen. Een vrouw zette met betraande ogen het God Save the King in en twee geestelijken vielen op de knieën om in gebed voor te gaan.
Gisteravond volgde er een tweede bulletin , dat luidt : «»s Konings toestand is zo bevredigend als kan worden verwacht.« Er is evenwel nog niet bekend gemaakt , waaraan koning George lijdt.
Longresectie betekent het wegnemen van een deel van een long. Koningin Elizabeth werd gisterochtend het eerst op de hoogte gebracht van het verloop van de operatie. Zij wachtte in een der vertrekken van het paleis , terwijl prinses Elizabeth in Olarence House was. Zij en koningin-moeder Mary kregen het eerste verslag per telefoon.
Het was niet de eerste keer , dat er een operatie in het paleis werd uitgevoerd.
Koning George werd daar in Maart 1949 aan het been geopereerd , terwijl zijn vader , koning George V twee longoperaties in het paleis onderging.
Hij heeft na deze operatie , waarbij gedeelten van twee ribben werden weggenomen en een longabces werd verwijderd nog acht jaar geleefd.

In Buhl Room

De operatie van gisteren werd uitgevoerd in een vertrek op de eerste verdieping , de zogenaamde Buhl Room , die Vrijdag en Zaterdag tot operatiekamer werd ingericht. Alle tapijten en meubelen zijn verwijderd en de muren werden bestreken met een afwasbare verflaag.
Indien de operatie verder geen ongunstige gevolgen heeft , zal de koning wellicht naar het buitenland gaan om gevrijwaard te zijn van de winterkoude , die in Engeland zeer vaak met damp en mist gepaard gaat. Algemeen wordt verwacht , dat er een soort Raad van State zal worden gevormd , waarvan prinses Elizabeth lid zal zijn , om 's konings werk over te nemen.


