
SOURCE :

SECTION :

LENGTH :

BYLINE :

DATELINE : 29 september 1951

BODY :

HEADLINE : Herman Mees. Portrettist van nature

Herman Mees is een portrettist van nature , ofschoon hij de verschillende genres van de schilderkunst heeft beoefend. Het bloemenstilleven , het landschap , zij zijn voor hem echter meer verstrooiing geweest , een schilderend op adem komen van zijn vele portretten. Vandaar dat op zijn jubileumtentoonstelling in Museum Boymans te Rotterdam ter gelegenheid van zijn zeventigste jaar slechts een enkel bloemstuk zich ietwat verloren tussen de reeksen portretten bevindt , die een overzicht geven van zijn ontwikkeling.
Zeventig jaar te zijn en dan een tentoonstelling te kunnen houden , die zelfs in het werk van de laatste jaren een stijgende lijn en een sterker kleurgebruik vertoont , dit kan niet anders dan bewondering opwekken. Bewondering , niet alleen voor de vakbekwaamheid , maar meer nog voor de schilderlust van Mees en zijn vermogen zich op een gezegende leeftijd te verbreden in zijn visie en zijn techniek.
Al te dikwijls treft men bij schilders van die jaren de verstarring aan van het zich gevonden hebben. Dat men daarvan bij Mees niets bemerkt , is waarschijnlijk te danken , behalve aan zijn eigen tintelende geest , die zo krachtig uit de verscheidene zelfportretten spreekt , aan de diepe belangstelling voor de mens , die voor hem zit en geportretteerd wil worden.

Volledige gelijkenis

De mens is voor Mees niet alleen een gezicht , dat met volledige gelijkenis op het doek moet worden overgebracht , maar de belichaming van de persoon , van zijn maatschappelijke positie en zijn geestelijke omgeving. In mannen komen deze elementen sterker en gevarieerder tot uitdrukking dan bij vrouwen en daarom is het niet te verwonderen , dat mannenportretten het grootste en tevens het krachtigste deel van zijn oeuvre uitmaken. Vrouwen en kinderen benadert Mees meer van de gevoelskant , en vooral in de laatsten schildert hij de openheid en ontvankelijkheid , waardoor hij het kinderlijke in deze portretten weet vast te houden.
Herman Mees is een van de stillen in den lande. Zijn leraarschap aan de Rotterdamse Academie nam veel tijd in beslag en talrijke exposities heeft hij niet gehouden De tentoonstelling in Boymans laat nu voor het eerst een keuze uit zijn gehele oeuvre zien en bewijst welk een belangrijk schilder Rotterdam in deze kunstenaar bezit.


