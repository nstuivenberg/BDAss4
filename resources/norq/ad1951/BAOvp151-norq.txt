
SOURCE :

SECTION :

LENGTH :

BYLINE :

DATELINE : 30 augustus 1951

BODY :

HEADLINE : MERKWAARDIG SNELLE GENEZING. Prins Talal zou om redenen van politiek zijn afgezonderd

LONDEN. -

Prins Talal , de oudste zoon van koning Abdoellah , zal naar verwacht wordt , omstreeks 6 September in Amman , de hoofdstad van Jordanië arriveren. Hij werd tot dusver «voor nerveuze storingen» behandeld in een kliniek aan het meer van Genève. De Jordaanse minister van gezondheid heeft vorige week een bezoek aan prins Talal gebracht en later een verklaring gepubliceerd , waarin gezegd werd , dat de behandeling van de prins voltooid was en dat hij na een korte herstelperiode naar Jordanië zou vertrekken om zijn toekomstige plichten in het Jordaanse koninkrijk te aanvaarden. Op het ogenblik treedt Abdoellah's tweede zoon , prins Naif , als regent op.
In de dagen vlak na de moord op Abdoellah waren verscheidene Britse kranten van mening , dat Talal niet de pro- Britse inzichten van zijn vader en broer deelde. De Observer meldde echter kort geleden , dat Talal de Britse regering een schriftelijke garantie had gegeven , dat hij van plan was zijn vaders politiek van vriendschap en bondgenootschap met Engeland voort te zetten.
Inmiddels publiceert het Zwitserse dagblad Die Tat een fel artikel over het geval-Talal , waarin het eist , dat de Zwitserse regering een onderzoek instelt naar de omstandigheden van de «internering van de prins in de psychiatrische kliniek bij Genève». Het blad verklaart zonder omwegen , dat de prins hier door zijn vader is opgeborgen om politieke redenen. Enkele uren nadat het nieuws van de moord op zijn vader bekend was geworden , probeerde Talal uit de kliniek te vluchten. Hij werd gegrepen en met geweld naar de kliniek teruggebracht. Die Tat eist nu een grondig onderzoek door de regering. «Men mag niet toestaan , dat de grote mogendheden hun spel van intriges spelen op Zwitsers grondgebied.»


