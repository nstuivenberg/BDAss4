
SOURCE :

SECTION :

LENGTH :

BYLINE :

DATELINE : 29 september 1951

BODY :

HEADLINE : Tussen ministers , diplomaten en burgers

Van onze Haagse correspondente.

Als ik , hoog gezeten in de loges van de raadszaal , neerkijk op de Haagse vroedschap , gezeteld in de rode stoelen , die zo frivool in de blankheid der vroegere balzaal staan , wrijf ik me wel eens de ogen uit. Het is toch wel de raadszaal van een grote stad , zo vraag ik me dan af , als ik de raadsleden , wier tegenwoordigheid op hun zetels voor enige ogenblikken niet nodig ie , genoeglijk bijeen zie staan in een hoekje , nippend van de voortreffelijke thee , die in de keuken aan de overzijde van de zaal gebrouwen wordt , terwijl de rook van hun sigaretten traag omhoog warrelt. Steeds moet ik tot de conclusie komen , dat dit werkelijk het geval is. Mijn lichte ergernis pleeg ik dan weg te werken door te bedenken , dat men nog steeds wat nauw behuisd is , dat de koffiekamer te klein schijnt te zijn en dat het nieuwe stadhuis aan het Alexanderveld al deze ergernissen zal wegnemen.
Wellicht ware het invoeren van een kleine pauze tijdens de vergadering nuttig voor het in stand houden van het decorum. Nu schijnen de raadsleden zo geïnteresseerd te zijn in de debatten , dat zij het nuttige met het aangename combineren door de thee in de raadszaal te nuttigen.
Het publiek in de loges vindt het misschien wat vreemd , maar Maandag leefde het te zeer in spanning om de dingen , die komen zouden , dat het dit ternauwernood zal hebben opgemerkt. Geïnteresseerden bij en in ballet bevolkten er gedurende een lange middag van vergaderen over electriciteit en gas de tribunes , zonder nochtans beloond te worden voor het gedemonstreerde geduld. Een dame had nog aandacht voor de communisten.
- Wie zijn het nu ? vroeg ze geïnteresseerd. Die wil ik nu zo graag eens zien. Communisten blijken ook gewone mensen te zijn met een velletje over hun neus , dus zal deze toeschouwster wel teleurgesteld zijn. Wat had ze dan verwacht ? Woeste haren , lange baarden , Russische hemden en wodka ? Eerst in de avond kwam de kwestie van : ballet al dan niet in Den Haag , op het rode tapijt om aangehouden te worden. Nu schijnt men in balletkringen het ook nog lang niet eens te zijn over de vorm en organisatie van het te stichten zelfstandige Nederlandse balletgezelschap en de wethouder kon dan ook geen antwoord geven , dat de raad op dit punt kon bevredigen. Afgezien van dit feit echter kon men de gehele behandeling van deze kwestie hoogst onbevredigend noemen. Deze miste ten enenmale de allure , die men van de debatten in de gemeenteraad van een grote stad toch wel mag verwachten. Wat dat betreft schijnen de kopjes thee toch een soort symbool te zijn van een wat gezapige provinciale geest , die men in menig landelijke raadszaal tevergeefs zal zoeken.
Ik ben wat critisch ditmaal , ook wat betreft het verbod , dat voortaan geen propagandistische lectuur van politieke partijen meer op de algemene markt en de boekenmarkt in Den Haag mag worden uitgestald of verkocht. Er schijnt wat deining bij een dergelijke verkoop op een markt ontstaan te zijn , hetgeen tot dit besluit van B. en W. leidde.
Ik ben persoonlijk van oordeel , dat dit geen pas geeft en dat dit een aantasting is van de vrijheid van woord en geschrift , die we in deze tijden hoger moeten houden dan ooit te voren. Nu de verkiezingen naderen , zou men met dit besluit voor ogen van alles kunnen verwachten. Het Nederlandse volk heeft toch al meer moeite dan voor de oorlog om zich te interesseren voor het binnenlandse politieke leven en wat geschreeuw van de daken door de politieke partyen kan er misschien toe bijdragen de spannende verkiezingssfeer van weleer te doen herleven.
Tegen excessen kan altijd worden opgetreden , dat is vanzelfsprekend. Maar of hier van een exces sprake is geweest , valt zeer te betwijfelen. Men moet nu niet al te angstig worden. Angst is een slechte raadgever.



