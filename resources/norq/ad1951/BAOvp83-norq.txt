
SOURCE :

SECTION :

LENGTH :

BYLINE :

DATELINE : 7 juli 1951

BODY :

HEADLINE : OORZAAK ONBEKEND. Drie fabrieken door brand vernield. Dramatische tonelen hij redding te Zaandam

Van onze correspondenten.

ROTTERDAM. -

Drie grote branden in fabrieken hebben Zaterdag voor veie tienduizenden guldens schade aangericht. Te Zaandam ontstond brand in een lakfabriek Pieter Schoen , te Tilburg in de electro-technische apparatenfabriek Esco en te Doesburg in de gebouwen van de n.v. Ducaat , een onderafdeling van de n.v. Ijzergieterij Ubbink. Te Zaandam is één dode te betreuren.
Dramatische tonelen speelden zich Zaterdag af in de verffabriek van de n.v.
Pieter Schoen en Zoon in het centrum van Zaandam , toen daar op de vijfde verdieping een brand was ontstaan. Een van de employé's , de 24-jarige W. Dijkstra , zag door de zware rookontwikkeling , die onmiddellijk volgde , geen kans de étage via de brandtrap aan de Zaanzijde te verlaten.
Hij bleef opgesloten tussen de vlammen en de Oostelijke muur en sprong in doodsangst van 24 meter hoogte een raam uit. Met been- en armbreuken en inwendige kneuzingen is hij naar het St. Janziekenhuis vervoerd , waar hij een uur later aan de verwondingen is overleden. Het slachtoffer was ongehuwd.
Terwijl de Zaandamse brandwachts druk bezig waren de brand , die zich niet eens zo ernstig liet aanzien , te bestrijden , bleken nog twee arbeiders opgesloten te zijn. Zij bevonden zich in de liftkoker ter hoogte van de vierde verdieping.
De toestand van de mannen , die via een stuk geslagen raam om hulp schreeuwden , was hoogst ernstig : vuur en vlammen waren vlakbij. De hoofdelectricien
C. Esser waagde zich met anderen door de chaos van brandende verf en verdunningsmiddelen en slaagde er in de opgeslotenen te bereiken en de lift , waarvan de stroom wegens de brand was afgesloten , te openen. De mannen werden ijlings naar het hoge dak gedragen. Een van hen G. van Ruiven , bleek ernstig aan gezicht en handen gewond. Op een brancard werd hij naar beneden gebracht. Zijn toestand was niet levensgevaarlijk. De derde man , G. Meijn , kon , ondersteund , lopend beneden komen. Beiden werden naar het ziekenhuis overgebracht.De brandweer , die met groot materiaal was uitgerukt , slaagde er na een uur pas in het vuur in zoverre te bedwingen , dat geen vlammen meer uit het dak sloegen. Het vuur had gretig voedsel gevonden in de opgeslagen voorraden verfstoffen , terpetijn en olie. Het nablussingswerk nam nog geruime tijd in beslag. De brand begon met een explosie , naar de oorzaak wordt nog steeds gezocht.

Ook te Doesburg

De gebouwen van de n.v. Ducaat te Doesburg gingen geheel in vlammen op. De hele administratie en een groot deel van de kostbare machines , plus de gereedstaande producten , werden een prooi der vlammen. De schade aan machines en producten wordt geraamd op tweehonderdduizend gulden. Die van de gebouwen op vijftigduizend.
Ook omtrent de oorzaak van deze brand is nog niets bekend Kortsluiting wordt uitgesloten geacht.
De melding kwam Zaterdagmorgen om kwart voor vijf. De plaatselijke brandweer rukte terstond uit , maar in een minimum van tijd stond het gebouw over een lengte van vijftig meter in lichter laaie , zodat er nauwelijks nog een beginnen aan was.
Leden van het personeel wezen erop , dat in de fabriek drie cylinders butagas en vijf cylinders acetyleengas stonden. Om een ontploffing te voorkomen drongen brandweerlieden zich door de vuurzee , om deze cylinders te verwijderen. Een deel ervan kon nog juist op tijd in veiligheid worden gebracht.
Eén van de butagascylinders ontplofte op een gegeven moment met een hevige knal , met het gevolg , dat een der brandweerlieden van een drie meter hoog afdak naar beneden viel. Hij werd daarbij licht gewond. De vlammen sloegen over naar een aangrenzende schuur , die circa 4 a 5000 kg hooi bevatte. Deze schuur vatte vlam en een gedeelte van het dak brandde af. Mede door het aanwezige hooi , loeiden de vlammen op en er ontstond gevaar voor omstaande woningen , die op advies van de brandweer terstond werden ontruimd.
Het fabrieksgebouw , dat reeds vrij oud is , brandde nagenoeg geheel af. Van de machines kon een deel worden gered.
De hele fabriek was tjokvol , want het bedrijf , dat werkte sinds Januari van dit jaar. draaide op volle toeren en juist was een groot aantal binnen- en buitenlandse orders gereed gekomen. Naast gascomforen werd veel precisie-werg , onderdelen voor textiel- en naaimachines , draaibanken enz. gemaakt.

en te Tilburg

De brand in de electro-technische apparatenfabriek Esco te Tilburg had eveneens een totale vernietiging van het gebouw tot gevolg. De brandweer stond hier machteloos. Meer dan driehonderdduizend vacuum-lampen , die voor export lagen opgeslagen , ontploften geleidelijk en met grote kracht. Dat bracht gevaren mee voor de brandweerlieden , die dan ook werden voorzien van gasmaskers.
Personeel en brandweer konden voorkomen , dat de brand in deze zo dicht bevolkte buurt , oversloeg.
Naar ruwe schatting werd een schade aangericht van driehonderdvijftigduizend gulden. De oorzaak van de brand is onbekend.


