
SOURCE :

SECTION :

LENGTH :

BYLINE :

DATELINE : 7 juli 1951

BODY :

HEADLINE : Felle taal van radio-Peking. Roden nog niet bereid tot hervatting besprekingen. Generaal Ridgway wacht rustig af

TOKIO. -

Anderhalf etmaal nadat generaal Ridgway de Noordelijke bevelhebbers had verzocht om de besprekingen te Kaesong te heropenen , was er noch uit Peking , noch uit Pjongjang antwoord gekomen. De radiostations van de vijand beperkten zich tot het uitzenden van de mededeling , dat de onderhandelingen niet hervat zouden worden , voordat de Amerikanen hun «verachtelijke onbeschaafde» houding veranderen.
De Noordelijken nemen het de geallieerden buitengewoon kwalijk , dat zij het hebben gewaagd , de communisten er van te beschuldigen , dat zij incidenten ensceneren. Radio-Peking heeft nog nooit sedert het begin van de onderhandelingen over een wapenstilstand zulke felle taal gebruikt om de geallieerden terecht te wijzen.
Toch rekenen velen in het geallieerde hoofdkwartier er op , dat de Roden binnenkort de besprekingen zullen hervatten , omdat zij daaraan de voorkeur geven boven hervatting van de strijd.
De oorlogshandelingen hebben zich deze twee dagen in hoofdzaak in de lucht afgespeeld. De geallieerde luchtmacht is van de vroege ochtend tot de late avond bezig geweest met aanvallen op voertuigen van de Roden , welke versterkingen aanvoeren. Meer dan 800 voertuigen zijn Zaterdag en Zondag vernield.


