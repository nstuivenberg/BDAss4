
SOURCE :

SECTION :

LENGTH :

BYLINE :

DATELINE : 7 juli 1951

BODY :

HEADLINE : Koninklijk Paar in Alblasserwaard en Vijfheerenlanden

GORINCHEM. -

Het Koninklijk bezoek aan de Alblasserwaard en de Vijfheerenlanden op 27 en 28 Juli zal beginnen te Vianen , waar de Koningin in het begin van de middag van de eerste dag zal aankomen.
Daar wordt een oriënterende uiteenzetting over de streek in haar geheel gegeven.
Dan gaat het naar Meerkerk , een centrum van veehouderij , waar er een ontvangst op het raadhuis zal zijn. Vervolgens staat een bezoek aan de glasfabriek Leerdam op het programma , waarna de eerste dag te Gorinchem wordt besloten. Te Gorinchem zijn er plannen om de stad feestelijk te verlichten en voor een parade met verlichte schepen op de Merwede langs de Piet Hein.
Het punt van uitgang op Zaterdag is Hardinxveld. Het eerste doel is Nieuw Lekkerland. Bij de ontvangst daar - in de nabijheid van het beroemde molencomplex - zal speciaal aandacht worden besteed aan de waterstaatkundige zijde van de streek welke het bezoek geldt.
Daarna zal te Alblasserdam de Nederlandse Kabelfabriek worden bezocht , waarbij de verschillende industrieën langs de Noord gelegenheid krijgen de Koningin in te lichten. Des middags wordt de weg vanuit Papendrecht vervolgd langs de Graafstroom tot aan Goudriaan , alwaar een de Alblasserwaard typerende boerderij zal worden bezocht. Een andere pleisterplaats vormt dan het nieuwe consultatiebureau van het Groene Kruis te Giessendam.
De tocht van de Koningin eindigt in Sliedrecht vanwaar het Hoge Gezelschap per Piet Hein zal vertrekken.
Prins Bernhard zal bij dit tweedaags bezoek voornamelijk aandacht schenken aan de industriële en economische aspecten van de Waard. Zo zal hij Vrijdagsmiddags industrieën in de Vijfheerenlanden bezoeken , terwijl de Zaterdagmiddagmorgen geheel gewijd wordt aan de industrie langs de Noord en de Merwede.


