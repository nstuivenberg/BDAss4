
SOURCE :

SECTION :

LENGTH :

BYLINE :

DATELINE : 28 september 1951

BODY :

HEADLINE : Kwestie van het amateurisme. in brandpunt der belangstelling

Door de persconferentie van de voorzitter van N.A.C. , de heer Meeus , over de Zaterdag gehouden vergadering van de eerste klassers en de indiening van de motie van tweede-, derde- en vierde-klassers , is de kwestie van het amateurisme plotseling weer komen te staan in het brandpunt der belangstelling.
We herinneren er aan , hoe enkele jaren geleden de bondsvergadering heeft aangedrongen op een verruiming van de interpretatie van de amateursbepalingen ; er kwam uit te voorschijn de benoeming van de commissie Kruijver-dr.
Leusen , die voor de dag kwam met een nog meer beperkte interpretatie ! De bondsvergadering slikte dat rapport , nagenoeg eenstemming , en daarna gingen de poppen aan het dansen. Want de bondsvergadering vroeg tevens om een rigoureuze toepassing van de amateursbepalingen.
Sindsdien heeft het in de voetbalwereld ontzettend gekraakt. Een en ander werd verergerd door de uittocht van een aantal prominente spelers naar het buitenland.
In dit hele geval is één ding markant : Hoe kon een bondsvergadering , die aandrong op een mildere toepassing van de amateursbepalingen , het volgend jaar accoord gaan met het tegendeel ? Er is maar één antwoord mogelijk : door de overdondering door een paar sprekers , die in hun geestdriftige strijd voor een ideaal , de werkelijkheid over het hoofd zagen en die de bondsvergadering in hun enthousiasme meesleepten.

Bond als boeman

Het is een feit , dat men nu , na ruim een jaar , naar de stukken zit te kijken.
Grote verenigingen voelen zich in haar vrijheid ontzettend geremd , ze voelen de bond als een alom spiedende boeman , die de clubbesturen de angst op het lijf jaagt , en gereed staat verdienstelijke bestuursleden te excommuniceren , zodra ze tussen duim en wijsvinger een penning hebben «vermorst».
Met het gevolg , dat de grote verenigingen vragen : Wie is nu toch baas over ons geld , wijzelf of de bond ? De Vereniging van Eerste Klassers nam te Utrecht daarom een wijs besluit , door zelf te gaan onderzoeken naar hetgeen in de verenigingen leeft. Alles langs legale weg. Om dan tevens langs legale weg ( districtsvergaderingen en bondsvergaderingen ) zulk een uitlegging van de amateursbepalingen te krijgen , die in overeenstemming is met de mening van de meerderheid , die rekening houdt met de werkelijkheid ; die het amateurisme geen geweld aandoet , en die berust op het gezonde verstand.
De bondsvergadering van Zaterdag zal daarom aantrekkelijk zijn. Doch verandering van de amateursbepalingen kan men niet voor over een jaar tegemoet zien.



