
SOURCE :

SECTION :

LENGTH :

BYLINE :

DATELINE : 29 september 1951

BODY :

HEADLINE : «Kunnen we niet gekker doen ? ». Wim Sonneveld repeteert voor Artistenpension.

Nieuwsdienst Algemeen Dagblad

AMSTERDAM. -

In het Leidsepleintheater , dat er zonder publiek uitziet als een kermis na de storm , zit Wim Sonneveld met een critische trek om. zijn lippen te kijken naar enige leden van zijn troep , die elkaar op het toneel opgewekte teksten toevoegen.
Want hij is weer bezig met het voorbereiden van een nieuw programma , waarvan 2 October de première gaat.
- Een beetje vlugger jongens , een beetje vrolijker , roept hij en weer klinkt het liedje van de kamerzoekenden.
- Ja , zo is het veel beter , gromt Sonneveld.
- We zijn allemaal zo normaal , roept Conny Stuart over het voetlicht heen.
- Kunnen we niet wat gekker doen ? - Nee hoor , werpt Emmie Arbous tegen. - Je bent toch een gewoon mens.
Wat we doen is al opgewonden genoeg.
En weer wordt de scène herhaald , elke beweging , elke nuance in de uitspraak wordt op haar waarde en werking beproefd en wat bij de opvoering logisch en vanzelfsprekend lijkt , wordt pas na hard werken verkregen.

Hamlet

Wim Sonneveld zelf holt dan de trappen naar het toneel op om enige ogenblikken als een onbeschrijfelijk dwaze Hamlet rond te lopen , een prestatie die bij uw verslaggever voor goed de twijfel over de krankzinnigheid van de grote Deen van Shakespeare doet verdwijnen.
Even later is de hele troep in een Spaanse dans betrokken , een kostelijk onzinnige parodie op de berekende hartstocht van de vele dansgroepen , die in het afgelopen seizoen ons land hebben overstroomd.
We hebben dit jaar iets nieuws gevonden voor ons cabaret , zegt Sonneveld enige tijd later. - We brengen nu wat ik wil noemen : een cabaretcomedie. Hieraan ligt een bepaald verhaal ten grondslag , dat van het begin tot einde wordt vastgehouden. We hebben de avonturen gekozen van een stel artisten , die op zoek zijn naar kamers en in een pension terechtkomen , waarin zich vrij onwaarschijnlijke mensen ophouden. Het idee is van mij en ik heb ook het grootste deel van de verbindende tekst voor mijn rekening genomen. Als medewerkers heb ik verder gehad Annie Schmidt , Willy van Hemert , Wim Kan , de journalist Van Mechelen en Ina Fillippo. De muziek is van Han Beuker.
- En de troep is hetzelfde gebleven ? - Ja. We hebben zoveel succes gehad met onze Herhalingsoefeningen. Het is eigenlijk jammer dat we er mee moeten ophouden , maar we moeten tenslotte weer eens met wat nieuws voor de dag komen.

Boekenbal

Dit «nieuws» strekt zich ook verder in de toekomst uit. Tot December blijft het cabaret van Sonneveld met Artistenpension in het Leidsepleintheater en dan moeten zij in Februari weer hun medewerking verlenen aan het grote jaarlijkse boekenbal. Dit keer wordt het programma grootser opgezet en zij zullen er ook meer voorstellingen van brengen.
We hebben al te lang gepraat. De repetitie gaat weer voort. Han Beuker begint te spelen en Wim kijkt critisch toe.
- Nee Connie , roept hij. - Nou moet je een beetje recht gaan staan.
De piano houdt op. En Connie Stuart begint opnieuw. Steeds weer.
Maar bij de première zal niemand iets van deze moeite kunnen merken.
Dan loopt alles alsof het vanzelf spreekt.


