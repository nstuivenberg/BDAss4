
SOURCE :

SECTION :

LENGTH :

BYLINE :

DATELINE : 28 september 1951

BODY :

HEADLINE : Benelux in de branding. België's export ( ook naar Nederland ) te Parijs in het geding. Nederland + België is nog geen Benelux

Nieuwsdienst Algemeen Dagblad

DEN HAAG. -

Professor Keesing , raadadviseur aan het Ministerie van Financiën , die binnenkort een functie aanvaardt bij het Internationale Monetaire Fonds , deelde ons mede , dat men van de economische unie met België even ver verwijderd is als een aantal maanden geleden. Politiek moge dan Benelux als begerenswaard zijn beschouwd , economisch noch monetair zijn wij veel gevorderd.
Over de positie van België in de Europese betalingsunie worden thans te Parijs besprekingen gevoerd. Het resultaat hiervan zal voor de Europese samenwerking in het algemeen en voor de Ned.-Belgische economische betrekkingen in het bijzonder van grote betekenis zijn.
België heeft voor de functionnering van zijn industrie dollars nodig en het gebruikt zijn crediteurspositie , om zich deze te verwerven.
Wanneer België zich wegens gebrek aan overeenstemming over de betaling van zijn vorderingen in dollars genoodzaakt zou zien tot het nemen van bepaalde monetaire en handelspolitieke maatregelen , zou het geval zich kunnen voordoen , dat omgekeerd ook Nederland zijn economische betrekkingen met België , ondanks Benelux , aan een belangrijke herziening zou moeten onderwerpen.
Met name zou ter beperking van de schuld aan België , de invoer van Belgische producten hier te lande aanzienlijk moeten inkrimpen.
Dezer dagen en wel vóór 1 October moet een beslissing over de positie van België in de E.B.U. vallen.
( De positie van Nederland in de E.B.U.
is nu ongetwijfeld beter dan zes weken geleden. Als oorzaken van de iets betere positie noemde prof. Keesing ons de vergroting van het Nederlandse quotum in de betalingsunie met 25 millioen dollar , voorts de gunstige ontwikkeling in Augustus , toen mede dank zij een afrekening met West-Duitsland zelfs een overschot werd verkregen en vooral het feit , dat de tweede helft van het jaar voor de ontwikkeling van onze betalingsbalans door de seizoensstijging van de uitvoer meestal een gunstiger beeld te zien geeft. Ook in September laat de ontwikkeling zich gunstig aanzien.
Zoals de zaken thans ervoor staan , kan worden verwacht , dat Nederland het jaar 1951 in de Europese betalingsunie zonder verdere kleerscheuren zou kunnen doorkomen. Dat het regeringsprogramma van Maart jl. , dat beoogt onze betalingsbalans sluitend te maken , vruchten zal gaan dragen , mag worden verwacht , maar is niet zeker , omdat vele vooral internationale factoren invloed kunnen doen gelden.
Er zijn tekenen dat de Nederlands- Duitse handel zich beweegt in meer normale richting , waarbij er een redelijke kans bestaat dat de Nederlandse uitvoer naar West-Duitsland vlotter zal verlopen.
De Westduitse regering hoopt zelfs in staat zijn over enkele maanden de handel voor een deel weer te kunnen vrijmaken. De E.B.U. heeft voor Duitsland goed werk gedaan.
Wat de ontwikkeling van het financieel evenwicht op langere termijn betreft moet men zich bezorgd maken over de van ons land verwachte militaire inspanning , waarvoor wellicht geen voldoende dollarhulp beschikbaar zal zijn.
Ook in ander opzicht is het twijfelachtig of Nederland in staat zal blijken uit eigen kracht de besparingen op te brengen in het bijzonder die welke nodig zijn voor het minimumbedrag aan investeringen , vereist voor de bevolkingsaanwas die Nederland heeft.



