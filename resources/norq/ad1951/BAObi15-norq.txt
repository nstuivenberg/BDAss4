
SOURCE :

SECTION :

LENGTH :

BYLINE :

DATELINE : 3 juli 1951

BODY :

HEADLINE : Taai maar nodig. Mijnenveegoefening Factotum is thans in volle gang

Van onze verslaggever

IJMUIDEN. -

De mijnenveegoefening Factotum , die de vorige week Vrijdag aan de Nederlandse kust begon , is nu in volle gang.
Ongeveer zestig schepen uit Nederland , Engeland , Noorwegen , Frankrijk en België zijn bij deze oefening in actie gekomen , eerst voor het leggen van mijnen en daarna voor het opruimen.
De verankerde acoustische , magnetische en gecombineerde mijnen zijn gelegd in een veld van tien bij dertien mijl , tussen IJmuiden en Scheveningen , in na de oorlog nog niet geveegd water. Gedurende een tocht met Hr. Ms. Malzwin , onder commando van ltz. I. E. J. W. Jonkers Both , zagen wij de schepen hun sukkelgangetje gaan over de rustige zee.
In flottieljes , waarin de vlaggen van de deelnemende naties broederlijk naast elkaar wapperden , veegden zij naar acoustische en magnetische mijnen , met «hamer» en veegkabel. Direct na D-day van Factotum hadden de kleinere schepen , w.o. de Malzwin , de verankerde mijnen al geveegd. «Een zacht ei» , was de opmerking van een matroos.
Opwindend is deze oefening inderdaad niet. De schepen varen langzaam , in netjes uitgestippelde banen en het succes is nooit zo bijster groot. Toch moet ook dit worden geoefend.
Zoals bij vroegere oefeningen ter zee is ook hier weer Engels de voertaal en de Nederlandse seiners en telegrafisten blazen hun partij uitstekend mee. Dat mag ook wel , voor het uitnodigende land.
Factotum staat namelijk onder leiding van schout bij nacht C. W. Slot , die van het commandoschip Soemba het wakend oog laat gaan over zijn rustige werkpaarden.
Zaterdag komen de schepen weer onder de kust , voor het houden van een vlootschouw voor Scheveningen. Daarna stomen zij op naar Amsterdam , waarmee de mijnenveegoefening Factotum zal zijn geëindigd.


