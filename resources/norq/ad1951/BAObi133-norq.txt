
SOURCE :

SECTION :

LENGTH :

BYLINE :

DATELINE : 28 september 1951

BODY :

HEADLINE : Damesbeurs in Houtrust

Nieuwsdienst Algemeen Dagblad

DEN HAAG-

De 69ste Damesbeurs zal vanmiddag door burgemeester Schokking in de Houtrusthallen in Den Haag worden geopend. Beide hallen zijn zeer goed door commerciële ondernemingen bezet. Ook niet-commerciële instellingen hebben de gelegenheid aangegrepen om van hun streven en werken te doen blijken.
Zo vindt men er o.m. de Voedingsraad , het Rode Kruis , het Ivoren Kruis , de Maatschappij tot bevordering der tandheelkunde - het is de eerste keer dat deze vereniging van tandartsen zich op een dergelijke wijze tot het publiek richt - en het Centraal Bureau voor Tuinbouwveilingen.

Show van Voss

Als alle andere jaren zal de firma Voss weer vijfmaal per dag een modeshow geven van haar collectie onder leiding van mevrouw Elias-Smit. Op 2, 5 en 9 October zullen enige Haagse radiozaken televisie-ontvangst van de eerste uitzendingen van de zender Lopik verzorgen.
Ook zullen er dagelijks cabaretprogramma's worden gegeven en lezingen worden gehouden door mevrouw Beernink-Trip over zuigelingenzorg en door de heer Cruys Voorbergh over de kleding door de eeuwen heen. Dank zij de medewerking van de laatste zal de firma Voss ook vier historische costuums in haar show kunnen tonen.



