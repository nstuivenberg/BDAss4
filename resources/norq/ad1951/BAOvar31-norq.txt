
SOURCE :

SECTION :

LENGTH :

BYLINE :

DATELINE : 1 september 1951

BODY :

HEADLINE : EEN RONDREIS DOOR HET JONGE ISRAËL. Een klein land dat aan zijn toekomst werkt. Een volk dat weet wat het wil

Af en toe brengen grens-incidenten de jonge staat Israël , die op 14 Mei zijn derde verjaardag vierde , weer even onder de aandacht van de gehele wereld. Sinds 14 Mei 1948 is er in Palestina eigenlijk nooit werkelijk vrede geweest. Maar in weerwil van de onrust aan zijn grenzen , werkt Israël onvermoeibaar en onverstoorbaar voort aan zijn toekomst. In 1922 telde het Britse mandaat 84000 Joodse inwoners. Op het ogenblik zijn het er 900.000 en wekelijks wordt dat aantal groter. Die snelle groei en de incidenten aan de grenzen stellen het land voor vele grote problemen.
In deze serie artikelen probeert de Franse journalist Tibor Mende ons daarvan een indruk te geven.
Kreta ligt al achter ons en de passagiers laten hun tijdschriften in de steek. Een Amerikaans echtpaar-op-leeftijd begint tekenen van ontroering te vertonen. Het houdt zelfs het rode bakboordslicht van onze Constellation voor de eerste vuurtoren van het Heilige Land. De passagiers beginnen gesprekken met elkaar te voeren. De meesten komen hun verwanten opzoeken , een paar anderen willen alleen de jonge staat maar eens bekijken en een enkele maakt deze reis om er zich te vestigen. Maar allen hebben een of andere band met die strook land onder ons , die , na een tijdperk van 1814 jaren , weer een Joodse staat is geworden.
Wat wij nu zien zijn werkelijk de lichten langs de kust. En een ogenblik later raken wij de grond die het doel is van deze reis. De stewardess zegt in verscheidene talen dat wij op Lydda zijn aangekomen en dat Israël ons welkom heet. De Amerikaanse grijpt haar man bij de arm : «Kijk , het zijn allemaal Joden , de politie-agenten , de douaniers , iedereen ! » Zij begint te huilen.
Wanneer wij in de rij staan bij de douane , ontmoet ik een bekende. Hij is professor aan een Amerikaanse universiteit en hij gaat naar huis terug.
Ik stel hem vlug een paar vragen , want hij is de eerste die mij iets over dit land kan vertellen.
- Bent u hier lang geweest ? - Drie weken.
- Wat is uw indruk ? -- Ik zal u iets vertellen , dat u niet moet vergeten , zolang u hier bent. Volgens de wetten van de economie , van de aardrijkskunde , van de landbouw , van de sociologie en de militaire wetenschap is dit land iets onmogelijks. Maar het is een land dat weet wat het wil en dit is een volk dat ook weet wat het wil - dat is alles. Onthoud het.
De rij schuift verder op en hij verdwijnt in de drukte.
De volgende dag hoor ik de echo van zijn woorden uit de mond van onze chauffeur. Deze vroegere Weense koopman , die in 1938 in Palestina is gekomen , is onvermoeibaar.
Hij noemt de naam van elke heuvel , elke vallei , elk dorp. Het zijn Bijbelse namen en uit de eerbied waarmee hij ze uitspreekt gevoelt men zijn liefde voor elk plekje van het land. Mijn beide Amerikaanse metgezellen drinken de antieke namen in. Het dorp dat wij nu naderen is pas drie maanden geleden gebouwd , maar de naam die het draagt is tweeduizend of meer jaren oud. Wij zien een rij huizen. Vier dagen oud ; over een half jaar is het een dorp van duizend zielen , verkondigt de chauffeur.

OPGEHOOPTE BEVOLKING

Rechts zien wij een geweldige boerderij , omringd door groene akkers en massa's bloemen.
Tien jaar geleden was hier niets dan zand. Hier bouwen de Joden uit Yemen een nieuw dorp ; daar werken Marokkanen aan een nieuwe weg en ginds leggen Koerdische en Bulgaarse Joden de laatste hand aan het schoolgebouw van een nieuwe collectieve boerderij. Alles is gloednieuw , behalve de geschiedenis en de namen.
Israël is een klein land , nauwelijks zo groot als de helft van Zwitserland , en slechts een tiende deel er van is in cultuur gebracht. De rest bestaat uit rotsen en woestijnen. Bijbelse zandvlakten , doordrenkt van geschiedenis , als men dat zo mag zeggen , maar zonder een druppel water. De bevolking is opgehoopt in de steden in de groene oases , gesticht en onderhouden door de pioniers. Maar er is plaats nodig voor de immigranten dat uit alle hoeken van de aarde blijven toestromen.
Welke weg men ook volgt , van de Libanese grens in het Noorden tot de Rode Zee in het Zuiden - men ziet overal mensen werken in het veld of op de hellingen van de heuvels. Zij bouwen aan een nieuw land.

BLOEIENDE NIJVERHEID

Het is een uitgestrekt land , verzekert ons onze chauffeur , maar zijn Weense humor heeft hem nog niet verlaten , want hij voegt er aan toe : als je het ten minste in de lengte doorreist. Israël is eigenlijk een nauwe kuststrook , die naar het Zuiden toe breder wordt en eindigt in een driehoek , de Negev , waarvan de punt wijst naar de Rode Zee.
Een blik op de kaart leert ons , dat de geografische ligging een strategische nachtmerrie betekent.
Het koninkrijk Jordanië dringt op twee plaatsen diep het land binnen. Daartussen ligt een nauwe corridor , waarin Jeruzalem ligt. De twee Jordaanse wiggen laten maar een strook van enkele kilometers breedte langs de kust vrij. De spoorlijn Haifa-Jeruzalem loopt zo dicht langs de grens , dat men tegen de reizigers pleegt te zeggen : steek je hoofd niet buiten de grens.
Ik heb kunnen nagaan , of het werkelijk zo erg is. De afstanden zijn niet groot en men reist zelden per trein. Huurauto's , die men taxi's voor lange afstand noemt en die plaats bieden aan acht passagiers , onderhouden de verbinding tussen de drie grote steden : Haifa , Tel-Aviv en Jeruzalem De berg Karmel , die de haven van Haifa beheerst , is meestal het eerste dat de immigrant van Israël te zien krijgt. De tweelingsteden Haifa en Tel-Aviv nemen in Israël dezelfde plaats in als New York in de Verenigde Staten. Het is de aankomstplaats van de meeste nieuwe burgers en tevens de plaats waar de meeste van hen proberen aan werk te komen. Zij zoeken er bij voorkeur hetzelfde beroep dat zij uitoefenden in het land waar zij vandaan kwamen. De idealisten en de pioniers gaan het binnenland in en vestigen zich op het land. Haifa is de haven van de genade.
Het herbergt een bloeiende nijverheid en het uitzicht dat de Karmel biedt is de lange historie van de stad waardig.
Met Tel-Aviv is het anders gesteld. Het bezit noch de op handel gegrondveste stabiliteit van Haifa , noch de waardigheid van Jeruzalem. Het is eigenlijk meer een levend symbool. Het is opgekomen als woonwijk van de Arabische stad Jaffa , maar zijn snelle groei ( het telt ruim 350.000 inwoners ) heeft van de moederstad een soort buitenwijk gemaakt. Het is een tussending tussen Los Angeles in de Verenigde Staten en Lodz in Polen.
Moderne pracht en bedenkelijke middelmatigheid wisselen er elkaar af. De stad is overbevolkt.
Dat verklaart waarom een jonge vrouw , die een eigen woning heeft , eerder een man krijgt , dan een meisje dat bij iemand inwoont.

SIMPEL EN PRACTISCH

Men bouwt er in hoog tempo huizen bij , maar de groei van de stad kan de stijging van het aantal immigranten niet bijhouden. Te velen willen zich vestigen in deze eerste stad van Israël.
Op elk uur van de dag zijn de straten van Tel- Aviv gevuld met een dicht beweeglijke menigte : zakenlieden van het Europese type met een actentas onder de arm ; Joden met een kaftan die naar de Synagoge gaan , Braziliaanse en Perzische immigranten die na een dag hard werken naar huis terugkeren , gekleed in hun smerige overalls , jongens en meisjes met khaki bloezes , rijke vrouwen , die nietsdoend op terrassen zitten en die men het aanziet , dat zij hevig lijden onder het gebrek aan comfort , dat een jong land eigen is , een goedgeklede man die lucifers verkoopt in een portiek , terwijl hij ondertussen staat te lezen in een werk over sociologie , Amerikaanse toeristen die met hun Leica's over de schouder langs de Palestijnse Cóte d'Azur flaneren , kleine vrouwtjes , die mitz verkopen ( puur sinaasappelsap ) achter toonbanken in de open lucht - het nummer uit een of ander concentratiekamp staat nog op hun armen getatoeeerd.... Alles te zamen maakt dat een bijzondere toren van Babel , die steeds groeit. Al deze mensen zijn ernstig , maar zij lachen vaak - zij hebben hun doel bereikt. Tel-Aviv is niet mooi , maar simpel en practisch. Het ademt zelfvertrouwen.
Copyright Algemeen Dagblad.
Overneming , ook gedeeltelijk , verboden.



