
SOURCE :

SECTION :

LENGTH :

BYLINE :

DATELINE : 29 september 1951

BODY :

HEADLINE : Goudpolitiek van I.M.F. gewijzigd. Leden voortaan vrij eigen handelwijze te bepalen

WASHINGTON -

Het Internationale monetaire fonds heeft gisteren zijn beperkingen op de verkoop van goud voor meer dan de officiële prijs van 35 dollar per ounce opgeheven.
Deze goudprijs wordt beschouwd als de hoeksteen voor het bepalen van de wisselkoersen en de waarde van het geld in de verschillende landen.
Ivar Rooth , directeur van het fonds , heeft meegedeeld , dat de leden-staten voortaan niet meer gebonden zullen zijn aan een bepaalde handelwijze bij het afdoen van hun buitenlandse handel met goud.
Tot nu toe had het fonds aan zijn leden voorgeschreven de verkoop van goud tegen te gaan tegen hogere prijzen , die zelfs opliepen tot 47 dollar per ounce , voor goud dat duidelijk bestemd was voor industriële doeleinden. Het fonds heeft bezwaar gemaakt tegen het feit , dat steeds meer hoeveelheden goud in handen van oppotters kwamen , waardoor de reserves die nodig waren voor het handhaven van de geldstelsels , kleiner werden.
Het monetaire fonds blijft de beteugeling van deze praktijken aanbevelen , maar ieder lid zal voortaan vrij zijn om naar eigen goeddunken in deze kwestie te handelen , aangezien de omstandigheden voor ieder land weer verschillend zijn.


