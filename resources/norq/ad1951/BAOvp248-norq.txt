
SOURCE :

SECTION :

LENGTH :

BYLINE :

DATELINE : 27 september 1951

BODY :

HEADLINE : PERZISCHE OLIE OP KOOKPUNT. Britse regering in moeilijk parket. Aan de ene kant Mossadek , aan de andere Churchill

LONDEN. ( Reuter en A.P. ) -

Op het ogenblik dat de Perzische kwestie haar crisis nadert heeft premier Attlee een persoonlijke boodschap gezonden aan president Truman , welke verband houdt met de Perzische eis tot ontruiming van Abadan. De inhoud van de boodschap , welke onmiddellijk te Washington in studie is genomen , is niet bekend gemaakt.
Sir Oliver Franks , de Britse ambassadeur te Washington , heeft van zijn regering opdracht gekregen om de oliekwestie met de Amerikaanse regering te bespreken en heeft direct daarna een onderhoud gehad met minister Acheson.
Na dat onderhoud hield Acheson zijn wekelijkse persconferentie , waarbij hij o.m. zei , dat Amerika bereid blijft om een oplossing voor het Brits-Perzische geschil te helpen zoeken.
Premier Attlee zal de buitengewoon ernstige toestand van dit ogenblik bespreken met de leiders van de oppositie Churchill ( conservatief ) en Davies ( liberaal ) .
Terwijl de diplomaten koortsachtig zoeken naar een voor beide partijen aanvaardbare oplossing , stijgt de spanning rondom Abadan , waar ruim 300 Britse technici zich gereed beginnen te maken voor hun vertrek. Zij weten , dat er twee mogelijkheden zijn : er worden troepen aan land gezet bij Abadan om hun levens en de raffinaderij te beschermen of zij gaan heen en laten 's werelds kostbaarste en rijkste oliegebied over aan de Perzen. De afdelingen van de R.A.F. , welke in het zeer dichtbij gelegen Irak zijn gelegerd , houden manoeuvres welke drie dagen zullen duren. In de eerste week van October zullen de vijftien Britse oorlogsschepen welke zijn samengetrokken in de Perzische Golf , hetzelfde doen.
Ook de Perzen roeren zich. Premier Mossadek heeft gisteravond beraadslaagd met zijn minister van oorlog en de chefs van de staven over de maatregelen welke genomen moeten worden , wanneer de Engelsen troepen aan land brengen in Abadan. Alle troepen in Zuid-Pérzië hebben order gekregen om zich gereed te houden en de verloven zijn ingetrokken.
In het algemeen schijnt men in de Perzische hoofdstad te verwachten dat de Britten geen geweld zullen willen gebruiken en de 300 technici uit Abadan zullen evacueren.
In Engeland vormt de Perzische crisis een van de elementen van de verkiezingsstrijd.
Attlee zal ongetwijfeld proberen het met de leiders van de oppositie eens te worden over een nationale politiek inzake Perzië. Het zou zeer wel mogelijk zijn , dat Churchill een onmiddellijke bijeenkomst van het parlement ( dat op reces is ) zou eisen , wanneer Attlee voorstander zou blijken te zijn van het zonder slag of stoot ontruimen van Abadan. In dat geval zou Labour het zeer zwaar te verduren krijgen wegens het verkeerde politieke beleid bij het oliegeschil. De conservatieve en onafhankelijke Britse bladen eisen vrijwel eenstemmig dat Engeland niet zo maar zal capituleren voor de Perzische eisen. Zij herinneren Attlee aan zijn in het Lagerhuis gegeven verzekering , dat Engeland de olievelden niet geheel zou evacueren.



