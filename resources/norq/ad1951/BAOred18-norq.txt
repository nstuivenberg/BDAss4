
SOURCE :

SECTION :

LENGTH :

BYLINE :

DATELINE : 1 september 1951

BODY :

HEADLINE : Werelds loop. Conferenties en propaganda

Nog enkele dagen en de betrekkelijke rust van de zomer op het diplomatieke front ( hoogst betrekkelijk overigens !) is weer ten einde. Het begint volgende week Dinsdag in San Francisco , waar het Japanse vredesverdrag aan de orde komt , dan volgen Ottawa en Rome , waar het overleg in Atlantisch verband op het hoogste niveau , door de ministers van buitenlandse zaken , weer ter hand zal worden genomen ; en ten slotte komt dan Parijs , waar de Algemene Vergadering van de UNO bijeen zal komen. Daartussendoor zal dan nog in Straatsburg de Raad van Europa het tweede deel van zijn zitting van dit jaar houden. We zijn dan weer een paar maanden verder en stromen van staatsmanswijsheid zullen in redevoeringen , verklaringen , persconferenties , resoluties , moties en wat dies meer zij over onze arme hoofden zijn uitgestort.
Wij zullen geen poging doen in dit korte bestek de voornaamste punten aan te stippen , die in deze reeks van conferenties aan de orde zullen komen. Daar zal nog gelegenheid te over voor zijn.
De rode draad die door al dit overleg heen loopt , is voor ieder duidelijk zichtbaar. Het is nog altijd de koude oorlog , de versteviging der posities in de tegenstelling tussen Oost en West , opbouw van de Westelijke defensie tegenover de dreiging uit het Oosten , verdeling van de lasten , verder brengen van de organisatie in Atlantisch verband , uitbreiding en aanvulling daarvan in het Nabije Oosten , enz. Het is een enorm programma en niemand kan hopen , dat aan het einde van de uitputtende conferentiereeks voor alle problemen , die dringend aan de orde zullen komen , evenwichtige en heldere oplossingen zullen zijn gevonden. De molens malen langzaam.
Zolang ze echter nog malen , mogen wij niet klagen.
Voor vandaag bepalen wij ons tot een enkele blik op de conferentie van San Francisco.
Over deze conferentie , die door de onverwachte verschijning van de Sovjetrussische delegatie zo geheel veranderd is van het oorspronkelijk ontworpen karakter , maakt James Reston in de New York Times een aantal opmerkingen , zo klaar en verhelderend , dat wij ze onze lezers niet willen onthouden. Hij wijst er op , dat deze conferentie in feite totaal overbodig was. Maandenlang was er langs de gebruikelijke diplomatieke kanalen over het vredesverdrag met Japan onderhandeld. Na aanvankelijk grote verschillen van opvatting tussen de verschillende landen , was er , al amenderende , ten slotte een voor vrijwel allen aanvaardbaar slotontwerp tot stand gekomen. Niets verhinderde een afhandeling van deze zaak op dezelfde wijze.
Het verdrag had door de verschillende regeringen kunnen worden ondertekend op even onopvallende en rustige wijze als de onderhandelingen zelve verlopen waren. Japan wenste een vredesverdrag , Amerika achtte het de hoogste tijd. dat het tot stand kwam , alles was gereed. Op dit punt gekomen , maakte Washington de vergissing , waarvoor het thans moet boeten. Het vond de gelegenheid om de wereld te tonen , hoezeer de niet-communistische landen tot eenheid weten te komen en vrede te sluiten met de vroegere vijand , te mooi om er niet enige propagandistische munt uit te slaan. Een rustige , korte conferentie , met veel ceremonieel , met een aantal fraaie , welluidende redevoeringen , zo dacht men , zou wel een prettig en nuttig effect kunnen hebben op Azië. De Sovjet-Unie die zich tijdens de gehele periode van de onderhandelingen over het verdrag afzijdig had gehouden , zou natuurlijk ook wel uit San Francisco weg blijven.
Men had buiten de waard gerekend. Wij leven in het tijdvak van de propaganda. De staatslieden , die vroeger hun vernuft en energie besteedden aan het voeren van politiek , denken thans in termen van propaganda. Daarom werd de conferentie van San Francisco belegd. Daarom liet de Sovjet-Unie ook weten , dat zij er zou verschijnen.
Want waar de Sovjet-Unie ooit moge wegblijven , nooit van een propagandistische tribune , nooit van een forum , dat haar de gelegenheid geeft rechtstreeks in rollende volzinnen het woord te richten tot de millioenen dezer aarde.
Niemand verwacht , dat de Sovjet-Unie illusies heeft over de mogelijkheid om haar «tegenvoorstellen» aangenomen te krijgen , of amendementen van belang te bewerkstelligen in het reeds vastgestelde verdragsontwerp.
Even zeker acht men het , dat de Sovjetdelegatie een maximum aan propaganda zal voeren en zal trachten dit festijn zo lang mogelijk te doen duren , hetgeen niet alleen het voordeel heeft de propaganda mogelijkheden ten aanzien van het Verre Oosten zo breed mogelijk uit te meten , maar tevens het genoeglijke effect kan hebben het tijdschema van de Westerse ministers van buitenlandse zaken op de allerplezierigste wijze in de war te schoppen.
De oorspronkelijke plannen voor een korte ceremoniële conferentie zijn wel danig in het honderd geraakt. In plaats van enkele welgeformuleerde redevoeringen , die uiteraard reeds gereed waren , zal er nu hard gewerkt moeten worden , de argumenteringen van Gromyko zullen moeten worden beantwoord en weerlegd , er zal voor gevochten moeten worden om de conferentie binnen de perken te houden en tegelijkertijd door deze nodeloze conferentie de spanningen tussen Oost en West nodeloos aan te hitsen.
Dat voorts India geweigerd heeft deze conferentie bij te wonen , terwijl de betrekkingen tussen het Westen en het land van Nehroe er toch al niet rooskleuriger op worden , is nog een nadeel te meer. Moge men er uit leren , dat de tijd nog niet is gekomen , waarin men zich de weelde kan veroorloven van conferenties , die even goed achterwege hadden kunnen blijven. Aan dit soort grapjes zal men misschien kunnen gaan denken , wanneer de vrije wereld eenmaal hecht georganiseerd en sterk herwapend is Tot zolang zal men er echter altijd indachtig aan moeten zijn , dat de tegenstander van iedere gelegenheid gebruik zal maken om afbreuk te doen aan de opbouw van deze hechtheid en kracht en dat het verkeerd is hem kansen te bieden , die niet geboden behoeven te worden



