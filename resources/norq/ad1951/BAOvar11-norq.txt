
SOURCE :

SECTION :

LENGTH :

BYLINE :

DATELINE : 6 juli 1951

BODY :

HEADLINE : Telescoop

De twintigste brug over de Tiber is opengesteld voor het verkeer. Twaalf jaar heeft men aan de brug gewerkt. De nieuwe oeververbinding komt in de plaats van de oude Ponte Milvio , die 24 eeuwen geleden door de Romeinen werd gebouwd.
Russische grenswachten aan de grens van de Brits-Russische zone in Oostenrijk keken vrolijk , toen zij een groepje vacantiegangers zagen , die een harmonica bij zich hadden. Op hun verzoek werd een stukje muziek ten beste gegeven. De Russen applaudisseerden , de Oostenrijkers dansten. - Plotseling kwam er een einde aan de idylle. De Russen arresteerden nl. een der Oostenrijkers. De nietsvermoedende man had het vreedzame toneeltje met zijn fototoestel vereeuwigd.

Op een veiling te Hollywood zijn de juwelen verkocht van Hedy Lamarr. In totaal brachten zij 70.000 dollar op. Onder de geveilde stukken bevonden zich vier trouwringen , droeve resten van drie mislukte huwelijken. De veilingmeester wist ook niet te verklaren , hoe drie huwelijken vier trouwringen opleveren. Ze brachten 1.605 dollar op. Hedy Lamarr is inmiddels voor de vierde maal getrouwd.
Ditmaal met de eigenaar van een nachtclub.

Een boete van 10 pond , plus de kosten van het geding , is opgelegd aan een man in Luton , Bradfordshire , Engeland , die het woord «paps» had getatoueerd op de borst van een vijftienjarig meisje. Het kind was getart door haar schoolmakkertjes , bij hem gekomen. Voor een klein bedrag had hij toen «paps» op haar borst en «mama» op haar arm getatoueerd. De rechter verklaarde , dat het tatoueren van kinderen iets verschrikkelijks was. De officier wees er op , dat het meisje in een verschrikkelijke toestand verkeert : zij zal nooit meer korte mouwen of een jurk met een diepe kale hals kunnen dragen zonder hoogst ongewenste aandacht te trekken.

Een New Yorkse binnenhuisarchitect , oud 36 jaar , is van plan op 5 Augustus in een stalen cylinder de Niagara-watervallen te «nemen». De autoriteiten overwegen zijn waaghalzerij te verbieden.
Een schoonheidskoningin van Longbeach is er nog niet. De vrouwelijke jury , bestaande uit vijf knappe vrouwen , beroepsmodellen , had tot taak de schoonste te kiezen uit een vijftal meisjes , die de finale hadden bereikt. De vijf juryleden stemden elk voor een ander meisje.
De schoonheidswedstrijd zal nu op 21 Juli herhaald worden. Dan zal de jury uit mannen bestaan.


