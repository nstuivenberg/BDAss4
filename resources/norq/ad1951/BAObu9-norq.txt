
SOURCE :

SECTION :

LENGTH :

BYLINE :

DATELINE : 5 juli 1951

BODY :

HEADLINE : Wapenstilstand mag niet tot verslapping leiden. Korea slechts onderdeel van wereldconflict

WASHINGTON. -

President Truman heeft gisteren tot de Amerikaanse natie de reeds door andere politici uitgesproken waarschuwing gericht , dat de grote kans op vrede in Korea niet mag leiden tot een verslapping van het defensieprogramma.
Tezelfdertijd heeft Charles C. Wilson , organisator van de mobilisatie in Amerika , het Congres op het hart gedrukt , dat het land bij de voorbereiding van zijn defensie een krachtige prijscontrole nodig heeft , prijsverlaging en zware belastingen.
Wij hebben , aldus Wilson , nog ten minste twee jaar van intensieve arbeid voor de boeg , voordat wij voldoende militaire kracht en productievermogen hebben bereikt. Het eerste doel - drie en een half millioen man onder de wapens - is bijna verwezenlijkt.
President Truman sprak gisteren ter gelegenheid van Independence Day bij het monument van George Washington een rede uit , waarin hij er sterk op aandrong het hoofd koel te houden , nu er over een wapenstilstand zal worden onderhandeld.
«Wij kunnen er nog niet zeker van zijn , dat de communisten vrede willen , en ik wens mij niet in speculaties te begeven over het resultaat van de besprekingen , die generaal Ridgway met de tegenpartij zal hebben.» De president vestigde er bovendien de aandacht op , dat Korea slechts een onderdeel is van het wereldconflict , waarin Amerika niet alleen moet optreden met macht van wapens , maar ook waarheid en oprechtheid tegenover leugen en bedreiging moet stellen.


