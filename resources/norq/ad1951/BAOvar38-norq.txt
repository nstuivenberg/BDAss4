
SOURCE :

SECTION :

LENGTH :

BYLINE :

DATELINE : 27 september 1951

BODY :

HEADLINE : Tal van bezwaren overwonnen. Longoperaties moeilijk maar niet buitengewoon gevaarlijk

Van onze medische medewerker.

Nog geen twintig jaar geleden leek een operatie aan de longen iets , dat niet mogelijk was. Tegenwoordig maakt de medicus er zich niet veel drukker om dan om een operatie aan galblaas of maag. De bekende Duitse chirurg Sauerbruch is een van de eersten geweest , die getracht heeft langs operatieve weg gedeelten van de long weg te nemen. De grote moeilijkheden , welke zich daarbij voordeden , hebben hem eigenlijk nooit doen slagen.
De moeilijkheden waren velerlei : in de eerste plaats ontspringen uit de long de luchtpijpen en enkele zeer grote bloedvaten : hoe deze te sluiten ? In de tweede plaats valt bij het openen van de borstholte de long dadelijk samen , omdat de druk in de borstholte zelf nul is ; zet de borstwand zich uit , dan wordt de long meegezogen ; op dit principe berust de ademhaling. Openen we dus de borstholte , dan is ademen met de long aan die zijde niet meer mogelijk. In de derde plaats ontstaat , wanneer we een long of een deel ervan wegnemen , een dode ruimte , welke zich spoedig langs natuurlijke weg met vocht vult. Dit vocht vormt een welkome voedingsbodem voor allerlei bacteriën.
U ziet : ging een patiënt , bij wie een longoperatie verricht moest worden , niet dood aan een verbloeding tijdens de operatie , dan had hij nog altijd kans om in een benauwdheidsaanval te blijven of naderhand aan een flinke infectie te gronde te gaan. Het is slechts zelden gelukt iemand om al deze klippen heen te brengen.

Techniek

In de tegenwoordige tijd liggen deze moeilijkheden heel anders. In de eerste plaats heeft men nauwkeurig het verloop van de bloedvaten en luchtwegen in iedere long en longkwab afzonderlijk bestudeerd en precies nagegaan , welke vaatjes dicht gebonden konden worden om nog een goed functionnerend geheel over te houden. De kwaliteit van het hechtmateriaal is ook veel verbeterd ; er wordt thans gewerkt met metalen en nylondraden , welke slechts fracties van millimeters dik zijn en sterker zijn dan menig touw. Speciale klemmen zijn geconstrueerd om iedere luchtgang op een juiste manier te pakken en af te sluiten.
Het samenvallen van de long bij het openen van de borstholte wordt voorkomen door het inbrengen van een buis in de luchtpijp via de mond ; door deze buis wordt voortdurend , zuurstof , gemengd met een narcosemiddel , naar binnen geblazen. De long kan dus niet samenvallen en de patiënt heeft meteen een goede narcose. Zelfs is de narcotiseur in staat , om - door inspuiting van verlammingverwekkende stoffen - tijdens de operatie de ademhaling helemaal stil te leggen , waardoor het opereren aan de long veel gemakkelijker wordt. Eens in de twee tot drie minuten worden de longen dan vol zuurstof geblazen en de toestand van de patiënt kan zó uitstekend blijven.

Infectiegevaar

Tegen het infectiegevaar bezitten we tegenwoordig al die geneesmiddelen , die met de verzamelnaam : antibiotica worden aangeduid ( penicilline , streptomycine , etc ) . Door aan de patiënt vóór , tijdens en na de operatie deze middelen toe te dienen , wordt het infectiegevaar practisch nihil , mits men door middel van bloedtransfusies , extra zuurstoftoevoer na de operatie ( in zg. zuurstoftenten ) en andere hulpmiddelen , de toestand van de patiënt goed houdt.
Op deze wijze gelukt het tegenwoordig bij ziekten , zoals longtuberculose , structuurveranderingen van de long ten gevolge van bepaalde ontstekingsprocessen en zelfs bij kanker van de long dit orgaan of grote gedeelten ervan weg te nemen , zonder dat de patiënt er blijvend schade van ondervindt.
Ook in Nederland worden dergelijke operaties reeds in tal van ziekenhuizen verricht. Er zijn zelfs enkele grote centra , waar men zich geheel op dergelijke operaties heeft gespecialiseerd door de vorming van zg. «chest-centres» , waar alle problemen , welke zich in de longchirurgie voordoen , worden besproken en vaak ook opgelost.



