
SOURCE :

SECTION :

LENGTH :

BYLINE :

DATELINE : 26 september 1951

BODY :

HEADLINE : ERNSTIGE ONTWIKKELING. Britse technici moeten Zuid-Perzie verlaten. Londen overlegt met Harriman

LONDEN. ( Reuter ) . -

Premier Mossadek heeft doen weten dat alle Britse technici die zich nog in Zuid- Perzië , met name te Abadan , bevinden binnen acht dagen het land moeten hebben verlaten. Onmiddellijk nadat dat bericht in Londen bekend was geworden , kwam het Britse kabinet bijeen en besloot die Perzische stap niet te beantwoorden dan na overleg met Harriman.
De Britse regering kan kiezen tussen twee dingen :
1. De Engelsen uit Abadan terugroepen , zoals Perzië verlangt.
2. Troepen in Abadan aan land zetten om te voorkomen dat Britse levens en bezittingen in gevaar worden gebracht.
De Britse regering beschouwt het Perzische bevel tot ontruiming als een zeer ernstige ontwikkeling in de olie-kwestie en zij geeft er zich rekenschap van , dat het mogelijk is , dat het hoogtepunt van het conflict nu is gekomen.
Mossadek heeft voor zijn jongste maatregel drie redenen opgegeven :
1. De Engelsen pleegden sabotage aan de raffinaderij , die een waarde heeft van vijf milliard gulden.
2. Andere buitenlandse technici zouden niets met Perzië te maken willen hebben , zolang de Engelsen in het land bleven.
3. Eventuele kopers van olie zouden niet durven kopen , zolang zij er niet zeker van zijn , dat de Engelsen de aanvoer van de olie niet saboteren.
Zodra de laatste Engelsman Abadan heeft verlaten , zei Mossadek , zullen wij op grote schaal aan het werk gaan om de olie-industrie weer op toeren te brengen.
De Perzische regering beweert , dat zij meer dan duizend aanbiedingen heeft gehad van technici uit allerlei landen , die graag in Perzië willen werken.


