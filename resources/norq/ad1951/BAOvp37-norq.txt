
SOURCE :

SECTION :

LENGTH :

BYLINE :

DATELINE : 4 juli 1951

BODY :

HEADLINE : Slagregen van amendementen

Van onze parlementaire correspondente

DEN HAAG. -

Voor en tijdens het debat over de verhoging van de belastingen hebben de Kamerleden in totaal 43 amendementen en één motie geproduceerd.
Zij garanderen , dat wij nog menige , wellicht zonnige zomer- of herfstdag in de vergaderzaal van de Tweede Kamer zullen doorbrengen , aleer de wetsontwerpen veilig en wel door de branding der meningen heengeloodst zullen zijn.
Zij zullen dan wellicht - in de ogen der ontwerpers althans - wat geschonden uit de strijd gekomen zijn , want de critiek bleef de minister ook gistermiddag niet gespaard , hoezeer hij ook de vorige week had gehoopt , dat de atmosfeer door zijn uitvoerige rede zou zijn opgeklaard. De katholieke afgevaardigde Lucas , die zestien amendementen voor zijn rekening heeft genomen , was wel bijzonder fel en ironisch in zijn critiek op de verlaging van de leeftijdsgrens van 21 tot 16 jaar voor de kinderaftrek.
- Ik wilde , zo riep hij machteloos uit , dat ik welsprekend genoeg was om te kunnen striemen. Hij kondigde aan , dat de Regering op de stemmen van de katholieke fractie voor dit onderdeel van het wetsontwerp niet behoefde te rekenen.
Ook de andere sprekers , van wie sommigen aan het hun toegemeten half uur nog lang niet genoeg hadden , bleken nog heel wat noten op hun zang te hebben en allerminst bevredigd te zijn door 's ministers antwoord.
Gisteravond heeft prof. Lieftinck voor een niet bepaald volle Kamer en een druk bezochte tribune - het Nederlandse volk was door het publiek beter vertegenwoordigd dan door de gekozen afgevaardigden - wederom de critiek op de wetsontwerpen getracht te ontzenuwen.
- Ik zal mij als de vorige maal beperken in mijn antwoord , zo zei hij in alle ernst. Dat hij de vorige week een record had gebroken , scheen hij vergeten te zijn. De Kamer en de tribunes lachten er hartelijk om.


