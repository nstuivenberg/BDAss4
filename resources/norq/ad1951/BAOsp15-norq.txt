
SOURCE :

SECTION :

LENGTH :

BYLINE :

DATELINE : 5 juli 1951

BODY :

HEADLINE : Tour de France : vervolg van pag. 1. Door strijdlust kon onze ploeg zich handhaven. Zwitser Rossi winnaar te Reims

Van onze sportredacteur

Maar dit moment was van grote betekenis.
Het betekende in de eerste plaats dat de orders , door Pellenaars uitgegeven , inderdaad punctueel werden opgevolgd - zonder ophouden aanvallen , zoals ik gisteren schreef - en bovendien , dat er toch nog strijdlust in de Nederlandse ploeg zat , iets waar wij de laatste jaren aan waren gaan twijfelen. Een bepaalde taktiek had Pellenaars zijn jongens overigens niet meegegeven voor deze rit. Wie de kans kreeg om te gaan moet gaan , was zijn devies. En verder had hij de ploeg in twee delen gesplitst , waarbij de renners elkaar onderling tot steun zouden zijn. Zo hadden zich Dekkers , Van Est , Voorting en Wagtmans samengevoegd , terwijl de vier anderen ook bij elkaar zouden blijven. Deze eerste groep had tevens de grote aanvallende taak gekregen.
Voorting had weinig plezier van zijn goed bedoelde poging. Met alle Italianen voorop begon vrijwel het gehele peloton te jagen en de Haarlemmer zag gelukkig op tijd het hopeloze van deze escapade in. En toen viel het peloton in slaap en gaf de indruk zich in een genoeglijke siësta te willen terugtrekken. Tot groot plezier van onze kleine Mary - zoals wij ons wagentje hadden gedoopt , die voorlopig nog een beetje huiverig en onwennig tussen al de grote merken door huppelde.

Verbrokkeling

Pas na 50 kilometer moest zij met het grote werk beginnen. De onbekende Fransman Chateau waagde een poging , die tot mislukking was gedoemd , maar die toch de inleiding vormde tot de slag die hierop zou volgen. Want in een vrij smalle afdaling liet een brok peloton zich naar beneden vallen boven op een Franse kasteelheer en dit brok rolde verder , zodat het tenslotte buiten het gezicht van het peloton lag.
En dit brok werd gevormd door de beide Zwitsers Rossi en Huber , die het stuk hadden losgehakt , de Fransman Lazarides , de Belg Decock en de Franse regionaals Bauvin en Redolfi. Dit zestal had het geluk , dat de Italianen toevallig dorst hadden en te veel waterdragers voor hun kopstukken hadden uitgestuurd , om zich te kunnen hergroeperen en om tot een tegenaanval te komen.
En toen het zover was , was het zestal al 1 1/2 minuut weg. Maar ook de Noord-Afrikaan Charroin en de Fransman Castelin hadden kans gezien , om zich bij deze uitlopers te voegen. Zelfs Zaaf - maar hij was dan ook de laatste - kreeg deze kans nog. Dit drietal kwam al vrij spoedig bijeen. En zo was ongeveer halverwege de strijd over de weg van Metz naar Reims verdeeld.
Voorop het zestal dat reeds een steeds groeiende voorsprong van drie minuten had veroverd op het drietal en ongeveer 4 minuten op Wagtmans , die het ook niet meer in het peloton had kunnen uithouden en 'm was gesmeerd.
Maar Wagtmans is zelfs internationaal gevaarlijk , en daarom had hij een van de beste Italianen , Carrea , aan zijn staart gekregen. En nu kon Wagtmans doen en laten wat hij wilde , hij raakte Carrea niet kwijt. Dan maar niet , zei Wagtmans en stapte af , dook een boerderij in en kwam met een verse kruik water naar buiten op het moment dat het peloton passeerde ; en Carrea volgde zijn voorbeeld. Maar nog geen 5 km.
verder ging Wagtmans weer aan de loop. En weer zogen de Italianen zich vast aan zijn achterwiel en opnieuw moest de Nederlander terug.
Maar dit alles had toch tot gevolg gehad , dat het peloton er voor had moet fietsen en dat de positie van de Frans-Noordafrikaanse coalitie precair begon te worden , toen de Afrikaantjes niet dat kruit bleken te bezitten dat ver kan schieten. Vijftig km voor Reims werden zij ingelopen en op dat ogenblik tekende de einduitslag zich reeds in de wedstrijd af. Het dappere zestal vooraan had een voorsprong van ongeveer drie minuten en zou - dat stond toen wel vast - niet meer worden ingelopen.

Krachttoer

Dat meenden wij althans. Want op dat moment zorgde de Zwitser Koblet , een van de favorieten voor de eindoverwinning , voor een coup de théatre. Hij ging lopen en hij deed dit zo vinnig , dat hij ondanks Italiaanse en Franse tegenwerking toch weg kwam , en ongeveer 100 meter voor het peleton kwam te liggen. Dit magistrale duel tussen die sterke Zwitser en de rest van het veld kostte het groepje vluchtelingen bijna de kop. Want uitgereden als zij waren konden deze zes nauwelijks meer een gram méér stootkracht op hun pedalen neven , terwijl al vechtend zowel Koblet als het terugknokkend peloton steeds dichter bij kwamen. Een ogenblik scheen het alsof allen gezamenlijk te Reims zouden arriveren , maar het gezicht van het bord dat de laatste 5 km annonceerde gaf Rossi en Huber nog net zoveel kracht , dat zij stand hielden. Dit was dan ook maar met 42 seconden.
Het klassement van de eerste etappe Metz -Reims ( 185 km ) , luidt- 1. Rossi ( Zwits. )
5.23.10 ( met bonificatie ); 2. Redolfi ( I ! e de
France ) 5 23 40 ( met bonificatie ): 3. Bauvin ( Frankrijk O ) 5.24 10 ; 4. Pedroni Ut ); 5.
Huber ( Zwits. ); 6. Apo Lazarides ( Fr ) , allen zelfde tijd als Bauvin ; 7. Marinelli ( Ile de Fr. ) 5.24.53 ; 8. Desbats ( Fr. West ) z.t ; 9.
Caput ( Parijs ) 5.25 ; 10. Sciardis ( He de Fr. ) z.t , ; 11. Ockers ( Belg. ) z.t ; 12. Goldschmidt ( Lux. ) z.t. ; 13. Delahaye ( Ile de Fr. ) z.t Op de veertiende plaats ex aequo : een groep van ongeveer 80 renners , onder wie onze landgenoten Dekkers , Dielissen , Faanhof , Schoenmakers , Van Est , Voorting en Wagtmans.
Het ploegenklassement luidt na de eerste etappe ; 1. Zwitserland 16.12.20 ; 2. Ile de France 16.13.33 ; 3. ex aequo Frankrijk Oost , Italië en Frankrijk 16.14.10 ; 6. Frankrijk West 16.14.53 ; 7. ex aequo Parijs , België , Luxemburg , Nederland , Spanje , en N-Afrika
16.15. Peters kwam als 114e binnen in 5.28.50.


