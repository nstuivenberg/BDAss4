
SOURCE :

SECTION :

LENGTH :

BYLINE :

DATELINE : 7 juli 1951

BODY :

HEADLINE : Nederland wint landenprijs

Van een speciale verslaggever

LE ZOUTE. -

Het was een plechtig ogenblik , toen een verheugde Prins Bernhard , de Nederlandse chef d'équipe , gistermiddag uit handen van baron De Trannoy , president van de Fédération Equestres Internationale de grote wisselbeker in ontvangst nam , nadat de Nederlandse equipe de landenwedstrijd had gewonnen. Opnieuw klonk het Wilhelmus en een langdurig applaus van het Belgische publiek * onderstreepte de waardering , welke men reeds tijdens de wedstrijd voor de verrichtingen van de Nederlandse ruiters en paarden had getoond.
Het is voor het eerst na de wereldoorlog , dat een Nederlandse equipe in een dergelijk sterk bezet internationaal concours de erepalm wegdraagt. Dit is een verheugend teken , want het bewijst , dat men op de goede weg is bij het herwinnen van het door de oorlog verloren gegane terrein.
De overwinning van de Nederlandse ruiters maakt intussen het internationaal concours , dat over tien dagen te Rotterdam zal beginnen zeer interessant.
Daar zullen de Europese equipes elkaar weer ontmoeten. Naast de beste ruiters en paarden van Engeland en Frankrijk , zullen ook de Zwitsers aanwezig zijn en de strijd belooft nog belangrijker te worden , dan hij in de afgelopen drie dagen in Le Zoute is geweest.


