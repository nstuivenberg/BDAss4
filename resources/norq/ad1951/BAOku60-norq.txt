
SOURCE :

SECTION :

LENGTH :

BYLINE :

DATELINE : 29 september 1951

BODY :

HEADLINE : In een wereld van décors KAREL APPEL : van voren af aan. Verzet tegen overgeleverde waarden

Grote groepen mensen staan telkens weer voor de etalage van kunsthandel Van Lier op het Rokin te Amsterdam.
En zij lachen. Zij lachen zoals de rechtgeaarde Nederlander dat doet als hij iets ziet , dat hij niet direct thuis kan brengen , of als hij het vermoeden heeft , dat de een of ander hem bij de neus wil nemen. En wat wil de schilder Karei Appel anders ? Het onderwerp van de belangstelling en van het gelach is een schilderij van een kat. Maar wat voor een kat ! Het lieftallig huisdier is een monster geworden , dat ons met verwoede blikken aanstaart als een demon. Rode , groene , gele strepen , met kennelijk welbehagen op het doek gesmeerd , dat is de kat van Karel Appel. Tenminste , met enige goede wil is er een kat uit te herkennen. De mensen voor de etalage zijn het er allen gloeiend over eens : Appel is een oplichter of hij is gek.
Het is natuurlijk erg gemakkelijk dat te zeggen. Maar Karel Appel staat niet alleen. In Amsterdam is er een groep schilders , die zo werkt. En ook in Brussel , in Parijs , in Kopenhagen , in New York en waar al niet. Schilders , die allemaal in dezelfde geest werken. Allemaal oplichters en allemaal gekken ? Laten we die kat een ogenblik vergeten en , al was het maar uit nieuwsgierigheid , proberen aan de weet te komen wat deze schilders , die zich De Experimentelen noemen , bezielt. Zij hebben alle waarden welke de schilderkunst in de loop van vele eeuwen heeft verworven , over boord gegooid , om als het ware bij het nulpunt te beginnen.
Zij malen niets om perspectief , om wat men doorgaans schoonheid pleegt te noemen , om alles wat er op de academies wordt onderwezen. Zij schilderen zoals het kind dat doet , zonder remmingen , zij leven zich uit in kleur en vorm in een vrijheid van beelding , die aan de ene kant een ontkenning is van onze eeuwen geduurd hebbende culturele ontwikkeling , aan de andere kant een openleggen van een dikwijls schrikbarend gebied : dat van het onderbewustzijn.
Wat de experimentelen tegen zich hebben , is dat hun streven niet oorspronkelijk is , maar een voortzetting van wat de Dadaïsten midden in de eerste wereldoorlog in het neutrale Zwitserland begonnen. Dada voerde de logische consequentie door van een vernietigingssfeer , die geheel Europa beheerste. Bij de experimentelen vinden we dezelfde afbraak , dezelfde ontkenning van cultuur en wereld , dezelfde poging «opnieuw te beginnen». Geen wonder dan ook , dat men in hun manifesten en geschriften veel aantreft , wat anderen reeds voor hen hebben gezegd.

Wanhoop

In hun schilderijen komt dezelfde wanhoop tot uiting , die we zo menigmaal in de kunst van na de eerste wereldoorlog vinden. Het geloof , en hiermee is dan niet alleen religie bedoeld , is verdwenen. Er bestaat voor Karei Appel en zijn groepsgenoten geen toekomstbeeld als voortzetting van deze wereld , zij zien zich geplaatst tegenover «een wereld van decors en schijnfacades».
Hun zienswijze is geboren uit de losgeslagenheid , die een deel der jeugd in de eerste jaren na 1945 kenmerkte.
Terecht komt de vraag op of uit dit levensgevoel van ontreddering een kunst kan ontstaan , die zin en betekenis heeft. Veel dingen , die de mensen vroeger vreemd waren , zijn in onze eeuw geaccepteerd. De primitieve kunst wordt als zinvoller beschouwd dan als alleen exotisch , in de kindertekening heeft men een eigen kracht en soms ook schoonheid ontdekt. De normen volgens welke de beeldende kunst wordt beoordeeld , hebben ingrijpende wijzigingen ondergaan , als gevolg van de revolutionnaire verandering die zich in de moderne kunst heeft voltrokken.
Beschouwd in verband met de primitieve kunst , de volkskunst en de kindertekening , welke alle de sterke expressie gemeen hebben , komen de schilderijen van Appel in een ander licht te staan. Zijn werk is als een schreeuw en heeft ook alle eigenschappen daarvan : onbeheerstheid , emotionaliteit en ongeremdheid.


