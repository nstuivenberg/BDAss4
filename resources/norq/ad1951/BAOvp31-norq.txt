
SOURCE :

SECTION :

LENGTH :

BYLINE :

DATELINE : 4 juli 1951

BODY :

HEADLINE : Dr. Drees morgen 65 jaar. Een mensenleven in dienst van de openbare zaak

Van onze parlementaire correspondente

DEN HAAG. -

Het dienen van de publieke zaak , het behartigen van de belangen van het volk , is voor mij altijd iets zeer aantrekkelijks geweest. Het principe , dat ik als politicus altijd heb gehuldigd , is , dat wil de democratie vruchtbaar werken , men , zover een ieders beginselen dit toelaten , moet komen tot een constructieve samenwerking , aldus dr. Willem Drees , die zo vriendelijk was ons te ontvangen in zijn werkkamer aan het Plein 1813.

Morgen wordt onze ministerpresident 65 jaar , welke gelegenheid wij hebben aangegrepen om hem , die zovele jaren zulk een actief en belangrijk aandeel heeft gehad in het politieke leven van ons land , om een onderhoud te verzoeken.
Er worden in deze dagen , voorafgaande aan zijn verjaardag , vele aanslagen door de publiciteitsorganen gedaan op zijn kostbare tijd. Dr. Drees geeft daaraan gevolg.
Hij doet dit op een wijze , die we slechts kunnen bewonderen.
Hij onderwerpt er zich niet lijdelijk aan , maar voert het gesprek openhartig en geïnteresseerd. Zijn vriendelijkheid en zijn eenvoud zijn door de jaren van een succesrijk politiek leven , dat hem voerde naar de hoogste post , die het land te vergeven heeft , niet aangetast.
Men voelt , als men tegenover hem.
zit in de zonnige , smaakvol ingerichte kamer , dat men spreekt met een man , die de politiek niet heeft bedreven om het spannende spel van zet en tegenzet , maar die zijn hart en zijn capaciteiten volledig ten dienste heeft gesteld van de publieke zaak , die tot in zijn diepste wezen voor de belangen daarvan heeft gestreden en geleden. Wel heel duidelijk wordt dat , als hij op de vraag , wat hem in al die jaren het zwaarst heeft gewogen , antwoordt - terwijl er een schaduw over zijn gelaat valt : - De Indonesische kwestie. De verantwoordelijkheid , die ik mede droeg , was wel heel zwaar. De diepe meningsverschillen in ons volk , zij hebben de zwaarste tijd in mijn loopbaan veroorzaakt.
Van zijn zeven-en-twintigste jaar af heeft dr. Drees in het openbare politieke leven een rol gespeeld. Zijn ervaringen gaan dus terug tot in de betrekkelijk rustige jaren voor de eerste wereldoorlog.
Veel is er sindsdien veranderd.
In die tijd leek de politieke belangstelling groter te zijn dan thans.
Dr. Drees geeft daarvan de volgende verklaring : - Ten eerste moet men niet gaan generaliseren. Ook toen waren er mensen , die geen belangstelling hadden voor politiek terwijl ook nu , nu men algemeen vindt , dat de belangstelling bijzonder is gedaald , er in vele groepen een opgewekt politiek leven heerst. Men heeft het wel willen wijten aan het evenredige kiesstelsel.
Het districtsstelsel geeft sportieve spanningen , die vanzelf de politieke belangstelling stimuleren.
Maar meer geloof ik , dat het schuilt in het feit , dat onze nationale problemen overheerst worden door de internationale gebeurtenissen. Er is een verschuiving opgetreden. Verder is alles zo gecompliceerd geworden.
Vroeger had men eigenlijk eenvoudige problemen. Die van de sociale hervormingen , van vrijhandel of protectie , voor de confessionele partijen die van de schoolstrijd , om er maar enige te noemen. Ze waren helder en voor iedereen begrijpelijk. Nu breekt men zich het hoofd over betalingsbalans , deviezenpositie en wat al niet meer. Behalve de principiële opvattingen , die hier in het geding komen , zijn er de technische en economische aspecten , waarmee men rekening moet houden. Denk bijvoorbeeld eens aan het wetsontwerp credietcontróle.
Dr Drees lacht als we zichtbaar onze oren spitsen.
- Neen , ik wil niet op de zaak zelf ingaan. Ik wil het alleen als een voorbeeld noemen van hoe ingewikkeld de problemen tegenwoordig zijn.
Wel vind ik dat het volk zich meer politiek-actief moet bezighouden met problemen van internationaal karakter als het Atlantisch Pact , het streven naar een verenigd Europa en dergelijke. Het moet de dingen in wijder verband leren gaan zien. Dat is moeilijk , want ook deze zaken zijn ingewikkeld.
- Zou in dit verband ook de voorlichting niet meer daarop gericht moeten zijn ? - Dat is niet zo eenvoudig , zegt dr Drees , aan de ene kant verwijt men de overheid , dat zij te weinig van zich laat horen. En als zij van zich laat horen krijgt men weer het verwijt , dat de overheid van haar positie gebruik maakt om haar mening op te dringen of dat zij dingen zegt , die zij eerst aan de volksvertegenwoordiging had moeten meedelen. Bovendien is het bij een regering van gemengd karakter uitermate moeilijk. Er zitten mensen in van uiteenlopende beginselen , die zakelijk tot een resultaat trachten te komen. De regering moet zich dus voorzichtig uitdrukken. Men kan van haar niet altijd verlangen , dat zij een bepaald beleid principieel motiveert.
- Behalve vele zorgen , zult u ook voldoeningen en vreugden in uw loopbaan hebben gesmaakt , Excellentie ? - Inderdaad. Voor mij is , wat de concrete maatregelen betreft , het meest voldoeninggevend , de ouderdomsvoorziening.
Verder , dat ondanks de moeilijke na-oorlogse jaren de werkloosheid beperkt is gebleven.
Voor mij is het ergste , dat iemand vrees voor de oude dag moet hebben en dat de arbeider bevreesd moet zijn voor werkloosheid. Heel aangename herinneringen heb ik aan de tijd van mijn wethouderschap in Den Haag , waarin ik heel plezierig heb gewerkt. Mijn gezin heeft altijd innig met mij meegeleefd , dat is altijd een grote steun voor mij geweest.
Moge dr Drees nog vele jaren zijn krachten van geest en hart aan ons land geven. Onze hartelijkste wensen met de dag van morgen willen wij voegen bij de zeer vele , die hem uit alle lagen van de bevolking zullen bereiken.


