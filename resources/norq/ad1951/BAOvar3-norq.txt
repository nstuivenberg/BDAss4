
SOURCE :

SECTION :

LENGTH :

BYLINE :

DATELINE : 29 september 1951

BODY :

HEADLINE : Diepzee-geheimen komen aan het licht. Kikvorsmens voortrekker. Onontgonnen gebied dat tweederden van de aardbol beslaat

HOGER en sneller stijgt het moderne vliegtuig naar het licht van de stratosfeer , maar wie meet de duisternissen van de diepzee , om even in het andere uiterste te vervallen ? Het is een vraag , die men zich lange tijd slechts voor zijn amusement heeft gesteld en waaraan een fantast als Jules Verne zijn beste invallen ontleende , maar de profetische kwaliteiten van deze auteur zijn inmiddels op menig ander terrein waar de wetenschap vaste voet in zijn dromerijen heeft gevonden , wel duidelijk geworden en er is geen enkele reden om aan te nemen , dat de man alleen wartaal sprak als hij zich onder water begaf.
Er is een wereld , die nog onontgonnen is , er is een kaart , die nog getekend moet worden - die van de Oceaanbodem , welke tweederde van de aardbol bestaat.
Of er de bouwvallen van verdwenen rijken te vinden zullen zijn , zoals de legende zo graag beweert , moet nog bekeken worden , maar zeker is dat het er wemelt van de ruïnes van schepen , die traag zijn weggezonken in de zwarte jungle , waar geen zonnestraal in doordringt.
Degenen die dat vooral weten kunnen , omdat zij er zelf de hand in hebben gehad en die tevens de voorhoede vormen van het moderne diepzee-onderzoek , zijn de kikvorsmannen , die in de laatste oorlog , slechts voorzien van kunstmatige zwemvliezen en luchtmaskers , adembenemende opdrachten in de door de vijand beheerste zones hebben uitgevoerd.
Met hen begint een nieuwe aera van het wetenschappelijk experiment , dat tot dusverre zulke weinig bevredigende uitkomsten had gegeven.
Er was een oorlog voor nodig om het probleem met één ruk nader tot zijn oplossing te brengen , gelijk de ervaringen van die onderwater-raids in eerste instantie ook weer voor militaire doeleinden worden gebruikt : in verscheidene landen van het Atlantische pact worden thans commando's oorlogszwemmers opgeleid , die een nieuw en gevreesd wapen zullen vormen , wanneer het nogmaals tot een botsing zou komen.

Zonder duikerpak

Maar de zaak heeft gelukkig ook een civiele kant en daaraan wordt met niet minder ijver gewerkt.
De mens heeft de weg naar de diepte ontdekt en kan daarbij het logge duikerpak ontberen , dat hem overigens nooit zover heeft gebracht. Bij de expedities die voor de deur staan , gaat het niet meer om tientallen , maar om duizenden meters , tot de bodem met zijn geheimen is bereikt. Het idee heeft aan populariteit gewonnen en diepzee-vissen is bij vele waaghalzen langs 's werelds kusten een liefhebberij geworden , welke de forellen-vangst naar de achtergrond heeft gedrongen.
Doch de mens is geen vis en geen oceaanbewoner.
Eeuwenlang is hij gewend geweest slechts naar zee te gaan als zijn hart hem er heen trok , en in zee , op een warme dag , dicht bij het vertrouwde strand. Hij is onderhevig aan wetten , die zijn levenswijze bepalen en gelijk Icarus , de vliegende mens , zijn vleugels verbrandde in de zon , riskeert de moderne duikende mens zijn vernietiging.
Ogenschijnlijk zijn die gevaren niet zo groot.
Theoretisch is de kikvorsman zodanig uitgerust , dat de lucht in de cylinders de druk van het water op de voet volgt en door dit automatisch evenwicht tussen de inwendige druk in de longen en de uitwendige van het zilte element , bevrijdt de zwemmer zich van de loden zwaarte en vliegt hij door het water als een vogel door de lucht.

Zelden verder

Niettemin gaan de proeven zelden verder dan tot honderd meter. Men wil eerst absolute zekerheid hebben omtrent alle problemen die aan dit delicate werk vastzitten en daarom opereert men bij voorkeur met proefratten , welker organisme uiteraard veel overeenkomst heeft met dat van een mens.
De rat wordt in een oude torpedo opgesloten , waarin een kijkglas is gemaakt , en daar onder een druk van drie a vier atmosfeer gezet. Reeds is men met deze droogoefeningen , aan de hand van het succes bij de dieren , tot de mensen zelf genaderd , die zich insgelijks laten opsluiten in een stalen cylinder en het daarin , na enige training ook uithouden bij vier atmosfeer. Het kritieke moment breekt pas aan als de druk geleidelijk aan verminderd moet worden , wanneer dus de duiker verondersteld wordt terug te keren naar de oppervlakte.
Het principe daarvan is door Paul Bert tegen het eind van de vorige eeuw ontdekt en de Engelsman Haldane stelde vervolgens de regels op voor de trapsgewijze opklimming uit het water , welke sedertdien nog niet zijn veranderd of aangevuld.
Een te plotselinge drukvermindering heeft op de bloedsomloop de uitwerking van het openen van een fles champagne : het gas ontsnapt met kracht , en de duiker , die te vlug boven wil zijn , ondergaat hetzelfde met de gassen in zijn bloed , welke als die van elke vloeistof , tijd nodig hebben om onschadelijk te worden gemaakt in de longen.

Nauwkeurige tabellen

Er bestaan nauwkeurige tabellen om die terugkeer zonder schade te regelen. Als men slechts even onderzee is geweest , zelfs op een diepte van vijftig meter , dan behoeft men het klimkoord niet te gebruiken , maar voor vijf-en-vijftig minuten , die op zes-en-dertig meter diepte zijn doorgebracht moet men vier-en-vijftig minuten terugklimmen rekenen.
Op een verblijf op veertig meter van een uur en veertig minuten dient de terugtocht zelf een uur langer dan het verblijf in beslag te nemen , wil men heelhuids kunnen bovenkomen. En voor het geval de zwemmer zich niet aan de voorschriften houdt staan er tegenwoordig speciale bassins met geneeskundige hulp klaar.
Maar wat beleeft de duikende Icarus precies in de afgronden onder de aarde ? Aan welke sensaties is hij ten prooi , voor welke raadsels wordt hij gesteld ? Laten we hem daartoe even volgen op zijn natte wegen.
Copyright Alg. Dagblad-A.B.C.-Press.

Kader : Fantastischer dan de mythen en dromen uit oude tijden zijn de resultaten van de nuchtere wetenschap.
Eén wereld is haar tot dusver tamelijk onbekend gebleven , die van de afgronden van de oceaan. In deze serie artikelen zullen wij een aantal onderzoekingen en ontdekkingen op dit terrein bespreken , welke tot de wonderen van de toekomst kunnen leiden.



