
SOURCE :

SECTION :

LENGTH :

BYLINE :

DATELINE : 28 september 1951

BODY :

HEADLINE : Koning George maakt het goed. Staatsraad vervangt hem tijdelijk

LONDEN ( Reuter ) . -

Koning George heeft een besluit ondertekend , waarbij een staatsraad wordt ingesteld om de regeertaak van hem over te nemen , zolang hij nog niet is hersteld van de ernstige longoperatie , welke hij Zondag heeft ondergaan. Leden van deze staatsraad zijn : koningin Elizabeth , prinses Elizabeth , prinses Margaret , de hertog van Gloucester en de Princess Royal , broeder en zuster des konings. Alle staatsstukken , welke de goedkeuring van de Koning behoeven , worden in het vervolg door deze raad getekend.
Prinses Elizabeth en haar echtgenoot hebben gisteren bekend gemaakt , dat zij op 7 October per vliegtuig naar Canada zullen vertrekken voor hun officiële bezoek , dat oorspronkelijk tenminste twee weken was uitgesteld. In een stratocruiser reizen zij eerst naar Montreal , maar hun rondreis zal officieel te Quebec aanvangen.
De koning gaat goed vooruit. Zijn krachten nemen toe en ook zijn eetlust wordt beter aldus een bulletin van de hofartsen. Volgens een Londense specialist was uit het bulletin op te maken , dat de toestand van de koning zo was als kon worden verwacht van een sterke , jonge man na een dergelijke operatie en niet van iemand van de leeftijd van de koning.
Urenlang stonden er gisteren mensen voor het paleis in de neerdruilende regen. Politieagenten lazen het bulletin , dat aan het hek was opgehangen , luidop voor hen , die geen tijd hadden om te wachten , tot zij er bij konden komen en voor de taxichauffeurs , die niet mochten stoppen. De hertog van Windsor arriveerde in de middag en ging eerst de officiële ingang binnen , die door bezoekers wordt gebruikt om het gastenboek te tekenen. Daarna reed hij over het voorplein naar een privé-deur , waardoor hij binnenging. Hij heeft zijn voornemen laten varen om een diner van uitgevers te Londen toe te spreken.


