
SOURCE :

SECTION :

LENGTH :

BYLINE :

DATELINE : 3 juli 1951

BODY :

HEADLINE : Disney vol lof over onze filmindustrie

DEN HAAG. -

Walt Disney schudde de regisseur-acteur Cruys Voorbergh stevig de hand , toen hij in de Haagse Profilti-studio enkele delen van de Nederlandse versie van zijn tekenfilm Alice in wonderland had gezien.
Disney zei , dat het werk van Cruys Voorbergh als geluidsregisseur van ruim dertig stemmen op hetzelfde peil staat als in Amerika , en verklaarde best te kunnen begrijpen , waarom alleen de Nederlanders de montage van hun geluidscopieën niet meer in Amerika behoeven te laten doen. «Jullie werk is perfect» , luidde zijn oordeel.
Met zijn dochter Sharon zou Walt Disney een half uurtje in de Profilti-studio doorbrengen. In die tijd zou zijn vrouw en zijn dochter Diana een beetje gaan winkelen. Maar de beroemde schepper van tekenfilms had zo veel belangstelling voor de zakelijke indeling en de werkmethoden van de kleine «fabriek» , dat het bezoek een uur duurde.
Disney had nog wel langer willen praten , maar zijn vrouw leunde ongeduldig uit het raam van de auto en riep dat ze nog naar Delft moesten....


