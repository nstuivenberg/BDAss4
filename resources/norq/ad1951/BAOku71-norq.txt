
SOURCE :

SECTION :

LENGTH :

BYLINE :

DATELINE : 29 september 1951

BODY :

HEADLINE : Van boeken , doeken en planken. Juriaan Andriessen : jong en vruchtbaar componist

TUSSEN Italië en het onbekende heeft Juriaan Andriessen , zoon van Hendrik , voor korte tijd de voet op de lang ontbeerde vaderlandse bodem gezet , een jonge triomfater , na zijn Amerikaanse veroveringen , een vruchtbaar en reeds gevierd componist.
Hij ging indertijd voor een studiereis van een paar maanden naar de nieuwe wereld en bleef er een paar jaar en het succes heeft hem wel overstelpt. Hij is zelfbewust geworden , deze vijf-en-twintigjarige jongeman met het blonde haar en het kleine snorretje , die soms moeite heeft het vertrouwde Engels om te wisselen tegen zijn moedertaal en die bijna in alle opzichten het tegendeel is van de kunstenaar uit het oude romantische tijdvak , die men zich zo graag voorstelt als gekweld door teleurstellingen en wanhoop.
De weg van Juriaan , wiens eerste sympihonie , de Berkshiresymphonie , in Amerika geschreven in opdracht van de Nederlandse regering voor het Holland- festival dadelijk de hele wereld doorging , was reeds vroegtijdig geëffend.
En hij heeft een vrijmoedige en onromantische manier om zijn eigen roeping te zien en daarvoor met Amerikaanse vlotheid uit te komen : - Ik geloof niet dat het beslist nodig is om per se in een bos te gaan lopen ten einde inspiratie op te doen. Het schrijven van muziek is een beroep , waarvoor men natuurlijk talent moet hebben , doch dat ook en vooral grote vakbekwaamheid vereist. Men moet het kunnen en dan doen de uiterlijke oorzaken waardoor men tot werken komt , er minder toe. Ikzelf schrijf bij voorkeur in opdracht , omdat het me animeert te weten dat er behoefte bestaat aan het werk dat ik onderhanden heb. Ik ben op het ogenblik bezig aan een opera , althans met dat genre is het het beste te vergelijken , een muziekdrama dat in Italië speelt en dit is eigenlijk het eerste stuk van grotere omvang , dat ik geheel uit eigen vrije ingeving heb aangepakt : .

Halve eeuw verder

In het opzicht van kunstbescherming wint Nederland het verre van Amerika.
Er bestaat hier van overheidswege veel belangstelling voor serieuze muziek en men tracht kunstenaars door het geven van opdrachten te stimuleren. In de Verenigde Staten is zoiets onbekend , terwijl bovendien de sociale positie van de musicus daar zeker niet beter is dan in ons land. Het ligt natuurlijk voor de hand dat een Amerikaanse componist , die de aandacht trekt zich ook financieel veel ruimer kan bewegen dan bij ons , maar dat is eerder een gevolg van het zoveel hogere levenspeil in de nieuwe wereld , waar een arbeider al gauw over zijn eigen auto beschikt. Men heeft als Europeaan wel eens het gevoel dat men in Amerika op bijna elk terrein een halve eeuw verder is dan op het oude continent.
Een uitnodiging van de Unesco lag ten grondslag aan Juriaans Amerikaanse tournee , waarbij het vooral een bezoek aan Tanglewood gold , het beroemde muziekcentrum waar elke zomer zes weken lang beroepsmusici van overal elkaar ontmoeten. Zijn loopbaan als componist is reeds eerder begonnen. Na zijn studie aan het conservatorium te Utrecht ging hij muziek schrijven bij radiohoorspelen , in Parijs werkte hij aan de muzikale illustratie van marionettenfilms , hij maakte in opdracht de muziek bij het openluchtspel Het Wonderlijk Uur , dat ter gelegenheid van het vijftigjarig regeringsjubileum van koningin Wilhelmina in Den Haag is opgevoerd en won daarmee de Johan Wagenaarprijs Ook schreef hij muziek bij toneelstukken , als Hamlet , met Eduard Verkade in de hoofdrol en Rouw past Electra.

Geestdriftig ontvangen

In Amerika schreef hij nog de muziek bij enkele documentaires , o.a. een over de school Tanglewood , een aantal pianostukken , een fluitconcert , balletmuziek , waarbij waarschijnlijk een film wordt vervaardigd , terwijl zijn Berkshire- symphonie voor de choreograaf Balanchine aanleiding was daar een ballet bij te maken dat onder de naam Jones Beach bijna twee jaar lang in New York met geestdrift is ontvangen.
Juriaan Andriessen won de Rockefellerprijs , een maandelijkse toelage geldig voor een jaar waardoor hij zijn verblijf kon verlengen , werd assistent van Koussevitsky in de orkestklasse van Tanglewood en trad bij herhaling zelf als dirigent op van vermaarde orkesten.
Hij ging om met de grootsten uit de muziekwereld en verwierf zich een kijk op de artistieke zijde van het Amerikaanse leven , waar hij moeilijk over uitgepraat kan raken.
- Amerika is veel muzikaler dan wij hier geneigd zijn te denken. De muzikale opvoeding is daar reeds geheel anders en naar ik meen , ook veel beter dan in Europa. Het is een jong land met in artistieke zin nog onbedorven mensen , die minder verknocht zijn aan vaste tradities dan hier en die daardoor veel frisser staan tegenover de muziek in het algemeen en de moderne muziek in het bijzonder. Het aantal uitstekende orkesten is zeer groot , terwijl ook het concertbezoek , veel algemener en zeer bevredigend is.

Volle ontplooiing

Voor dit alles wordt reeds de basis gelegd in de studiejaren , want het Amerikaanse schoolsysteem dat veel minder traditioneel is dan het Europese en meer mogelijkheden openlaat voor het vrije onderzoek , verwaarloost ook die zijde van de opvoeding niet. Elke high school - een soort middelbare school- bezit een muziekafdeling welke druk wordt bezocht , alsmede een eigen orkest , en die lijn zet zich voort tot en met de universiteiten en de colleges , welke naam wordt gegeven aan hogescholen die niet alle faculteiten omvatten. Deze training en uitvoerige voorbereiding vergroten in hoge mate de ontvankelijkheid en het begrip van het Amerikaanse publiek voor de muziekcultuur , die zich daar in volle ontplooiing bevindt.
Juriaan Andriessen weet nog niet of zijn volgende reis , welke in elk geval na 1 Januari voor de deur staat , hem weer naar Amerika zal brengen Het vaderland waar deze bewonderaar van Stravinsky en Prokofjef thans door zovele prettige en vleiende verplichtingen wordt vastgehouden heeft voorlopig een nieuwe bekoring voor hem gekregen , die het haast van zijn buitenlandse indrukken wint. Hij heeft zoveel in te halen , zoveel ervaringen te vergelijken , zoveel contacten te hernieuwen. En daarna ? In elk geval Italië om daar zijn opera af te maken ? En verder ? No comment. zegt de blonde componist met om de mond de veelbetekende glimlach van wie de smaak van het zwerven heeft beetgekregen.



