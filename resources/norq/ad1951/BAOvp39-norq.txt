
SOURCE :

SECTION :

LENGTH :

BYLINE :

DATELINE : 4 juli 1951

BODY :

HEADLINE : Wapenstilstandstrein wordt in gereedheid gebracht. Ridgway stelt voorbereidend contact voor

TOKIO. -

Terwijl op het spoorwegemplacement van Seoel hard werd gewerkt aan het inrichten van een «wapenstilstandstrein» , riepen alle korte-golfstations in Zuid-Korea en Japan gisteren met geregelde tussenpozen het nieuwe voorstel om van generaal Ridgway over plaats en tijd van de wapenstilstandsbesprekingen.
Timmerlieden en Amerikaanse geniesoldaten hebben twaalf uur de tijd gekregen om de trein , die wijlen generaal Walker als hoofdkwartier heeft gediend , in te richten voor de aanstaande conferentie tussen de geallieerden en de communisten.
De trein bestaat uit zeventien wagons , die van meubilair en een keukeninstallatie moeten worden voorzien en slaaplaats moeten bieden aan de gedelegeerden. Vandaag begint de genie aan de reparatie van de laatste zestien kilometer spoorrails door het niemandsland naar Kaeson , waarover de trein zal rijden. Ook in generaal Van Fleets hoofdkwartier is iedereen bezig met voorbereidingen : archiefstukken worden bijeengezocht en kaarten in gereedheid gebracht voor de , naar het zich laat aanzien , zeer langdurige onderhandelingen.
Generaal Ridgway is er mee accoord gegaan de conferentie te Kaeson te houden , zoals de Chinezen en Noordkoreanen willen. Hij stelt echter voor de datum hetzij op 10 Juli te stellen , hetzij eerder ( de Noordelijken hadden 10 tot 15 Juli als datum genoemd ) , er op wijzend , dat elk uitstel verder bloedvergieten betekent.
Aan deze conferentie wil Ridgway vooraf laten gaan een voorbereidend contact , waartoe drie verbindingsofficieren , niet hoger in rang dan kolonel , op 4 Juli per helicopter van het vliegveld Kimpo zouden vertrekken. In geval van slecht weer zouden zij zich per jeep naar Kaeson begeven , ieder voorzien van een witte vlag.
De afgevaardigden van de tegenpartij zullen volledige onschendbaarheid genieten , mits zij precies hun route en hun tijdschema opgeven. Tot dusver hebben de Noordelijken op deze boodschap nog niet geantwoord.
De Zuidkoreaanse regering is het er niet mee eens , dat de wapenstilstandsbesprekingen te Kaeson zullen worden gehouden. Zij dringt er op aan vast te houden aan het oorspronkelijke voorstel om aan boord van de Jutlandia voor de haven van Wonsan bijeen te komen , onder het motto : als wij nu reeds met compromissen beginnen , dan is het einde niet te voorzien.
Van het front wordt een zware aanval op het vliegveld Pjongjang gemeld , uitgevoerd door 66 Amerikaanse bommenwerpers , die met elf ton explosieven , zware verwoestingen hebben aangericht.
In de buurt van Kaeson , waar wellicht reeds over twee dagen de parlementairen bijeen zullen komen , is het nog tot lichte schermutselingen gekomen.

