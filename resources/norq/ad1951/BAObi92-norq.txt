
SOURCE :

SECTION :

LENGTH :

BYLINE :

DATELINE : 26 september 1951

BODY :

HEADLINE : FEEST IN OUDE TONGE. Minister In 't Veld heropent de herstelde keersluis

Nieuwsdienst Algemeen Dagblad

OUDE TONGE. -

In Oude Tonge hingen Dinsdag overal de vlaggen uit en de molenaar had de wieken van zijn molen op vreugde gezet. Op het buitengaats in de kreek liggende motorschip Cornelia speelde de harmonie het Wilhelmus en toen mr. J.
in 't Veld , de minister van wederopbouw en volkshuisvesting , daarop eigenhandig de zwengel van de lier hanteerde om de herbouwde keersluis open te draaien , klonken daar over water en gors de vrolijke tonen van het liedje van Koppelstock.
Volkomen zinloos bliezen de bezetters daags voor de bevrijding de voor de welvaart van Oude Tonge en het eiland zo belangrijke keersluis in de buitenhavendijk op en door allerhande strubbelingen zou het zes jaren duren alvorens toestemming werd verkregen om deze sluis te herbouwen , Al die jaren hebben de bewoners van de havenkant te Oude Tonge , alsmede de commissionnairs , die hier aan de haven hun opslagplaatsen hebben , overlast van water gehad wanneer de vloed het water in Grevelingen en Krammer hoger dan normaal opstuwde.
Maar dat leed is thans geleden.
Minister In 't Veld heeft de sluis geopend voor de wachtende scheepvaart en de sluiswachter die thans na jaren weer zijn taak kan vervullen , zal de deuren sluiten zo vaak het zilte water de bewoners van Oude Tonge bedreigt.
De haven is opnieuw uitgediept de commissionnairs hebben hun opslagplaatsen weer in gebruik genomen en de schepen kunnen in en uit varen.
Oude Tonge heeft recht op een goede haven , in het bijzonder ten behoeve van de handel op België , zei burgemeester Van Dijk en hij uitte zijn erkentelijkheid voor alle goede wensen , die bij deze gelegenheid werden uitgesproken.


Kader : Aan den lijve !

Op zijn reis van het vasteland naar Oude Tonge heeft thans ook de minister van wederopbouw en volkshuisvesting ervaren welk een extra-belasting het veergeld voor de bewoners van Goeree en Overflakkee betekent.
Minister In 't Veld en zijn gezelschap zaten Dinsdagmorgen in de rooksalon 1 ste klasse van de Stad Zierikzee van het uitzicht over het Haringvliet te genieten , toen de conducteur Jan van der Waal aan het ministeriële tafeltje het veergeld kwam opeisen.
- Is dit geen Rijksveerdienst ? , vroeg de minister nog voorzichtig.
- Niks hoor , zei Jan , 't is particulier ! En fluks rekende hij het gezelschap voor : viermaal één-veertig en vijf-vijftig voor de auto is samen elf gulden tien.
- Ik zal wel betalen , zei ir.
Z. Y. van der Meer , en Jan van der Waal gaf van het briefje van vijf-en-twintig alles terug waarop het gezelschap van de minister recht had.
- Nogal duur , zei één van de heren. Maar de automobilisten , die sinds jaar en dag noodgedwongen van het veer Hellevoetsluis- Middelharnis gebruik maken , kennen dat rekensommetje al veel langer !


