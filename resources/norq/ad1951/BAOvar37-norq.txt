
SOURCE :

SECTION :

LENGTH :

BYLINE :

DATELINE : 27 september 1951

BODY :

HEADLINE : Internationaal overleg te Amsterdam. Gevaar voor overbevissing van de zee acuut. Verlaging van de vangst na elke technische verbetering. Maar wat doen we er tegen , vragen de geleerden

door professor dr. G. P. BAERENDS

Van 1 tot 9 October zal te Amsterdam de jaarlijkse vergadering worden gehouden van de Internationale Raad voor het onderzoek van de zee. Meestal worden deze vergaderingen te Kopenhagen gehouden , waar de Raad zijn zetel heeft ; van tijd tot tijd verleent echter ook wel eens een ander land gastvrijheid. Nu ditmaal Amsterdam de plaats van samenkomst is , lijkt het gerechtvaardigd enige ruimte aan de betekenis van deze besprekingen te wijden. De deelnemers zijn biologen , hydrografen en bij de visserij betrokken regeringsfunctionarissen van landen die de zeeën van West- en Noordwest- Europa bevissen. Daaruit blijkt wel , dat de visserij de hoofdschotel van de besprekingen uitmaakt.
De visserij stelt namelijk aan de wetenschap een aantal vragen , waarvan enkele voor het voortbestaan en de verdere ontwikkeling van het bedrijf van het grootste belang zijn. Een van die vragen kende men al in de zestiende eeuw ; de vraag of door de visserij een zee uitgeput zou kunnen worden.
Vaak werd het antwoord hierop zo overtuigd bevestigend gegeven , dat regeringen zich gedwongen voelden beschermende maatregelen in te voeren.
Zeer vaak bleek dan later de klacht over vermeende overbevissing meer ingegeven door concurrentienijd tegen een nieuwe , betere vistechniek dan door een werkelijk objectief bewijs van de schadelijke invloed van die techniek.
Zo moest er dus wel bij de overheid en bij de vissers behoefte ontstaan aan neutrale en wetenschappelijke voorlichting en in de loop van de negentiende eeuw zien we in verscheidene landen , dat aan vooraanstaande zoölogen adviezen worden gevraagd en dat onder hun leiding onderzoekingen worden ingesteld.
In diezelfde periode valt ook een sterke uitbreiding van onze kennis van de zeeën. Grote expedities bevaren de oceanen en vinden nieuwe dieren en planten en doen geheel nieuwe waarnemingen over diepte , aard van de bodem , zoutgehalte , temperatuur of stroomsnelheid.
Vele boeiende feiten komen aan het licht en er is veel om zich aan te verlustigen en zich over te verbazen Dan komt echter ook de wens meer te gaan begrijpen , bijv. van verschillen in talrijkheid van een vissoort op verschillende plaatsen en in verschillende jaargetijden of van het ingewikkeld verloop van de zeestromingen.

Problemen van de visserij

Dit alles raakt direct de problemen van de visserij. Want om te beoordelen of een zee ooit leeggevist zal kunnen worden , moet men weten hoeveel vis zich in die zee bevindt , of er aanvoer uit naburige wateren mogelijk is en of er vis naar omliggende wateren wegtrekt. Men moet ook weten hoeveel vis er in die zee geboren wordt en hoeveel er in een overeenkomstige periode sterft.
Men moet weten hoeveel de visserij aan de zee onttrekt en of de mogelijkheid bestaat , dat veranderingen in het water optreden , die op de sterkte van de visstand een grote invloed kunnen oefenen. Kortom , wil men ooit de problemen van de visserij kunnen beantwoorden , dan heeft men een soort bevolkingsstatistiek nodig die over vele jaren moet lopen en waarmee een zo groot mogelijke kennis van de zee als milieu , gepaard moet gaan.
De grote expedities met hun lange en uitgestrekte kruistochten naar slecht bekende gebieden leveren zulke gegevens onvoldoende op. Hier zijn nodig kwantitatieve gegevens over algemene vissoorten in drukbezochte zeeën , zo vaak mogelijk en op zoveel mogelijk verschillende plaatsen verkregen. Dat kan men met kleinere schepen doen , maar men moet veel schepen hebben en ook veel onderzoekers.
Voor een enkel land is dat niet of nauwelijks op te brengen. Tal van landen zijn echter belanghebbend en zo kwam men er toe in internationaal verband te gaan samenwerken.
Na een Zweeds initiatief in 1899 kwam in 1902 de «Conseil Permanent International pour l'Exploration de la Mer» tot stand ; onderzoek van de zee in algemene zin werd het doel , maar met een zeer sterke nadruk op de belangen van de visserij.

Vooral de Noordzee

Nu , bijna vijftig jaar later , beschikken we , dank zij de activiteit van de medewerkers aan dit onderzoek en hun goede samenwerking , over een reeds zeer diepgaand kwantitatief beeld van de bevolking van de voor ons belangrijke zeeën , vooral van de Noordzee. We weten nu wat overbevissing eigenlijk is en hoe we deze catastrophale toestand kunnen herkennen.
We weten nu , dat er geen sprake van was , dat deze toestand in vroeger eeuwen in de Noordzee kan zijn opgetreden , maar we weten dat tussen 1935 en 1940 elke nieuwe verbetering van de visserij , elk nieuw schip en elk beter net slechts tot een daling van de totale opbrengst en tot een interen van de visstand leidde. Nu , vijf jaar na de hervatting van de visserij is het gevaar voor overbevissing weer zeer acuut.
Het onderzoek is zover gevorderd , dat middelen kunnen worden aangegeven om overbevissing te voorkomen of de visstand weer te genezen. Het onderzoek gaat verder op zoek naar een nog betere basis voor de adviezen en naar mogelijke uitbreiding ervan.
Intussen is het dan aan de regeringsautoriteiten om een mogelijkheid te vinden de adviezen toe te passen. Tot nu toe heeft deze phase weinig succes opgeleverd.
De maatregelen hebben uiteraard een ingrijpend karakter en het is geen gemakkelijke opgave bij alle na tionale en internationale verschillen van belangen tot een gemeenschappelijke overeenkomst te komen. Intussen loopt echter , tot ieders schade , de visstand verder terug.
Een ander punt waarbij het wetenschappelijk onderzoek de visserij kan helpen , is het verbeteren van de mogelijkheden tot opsporing van vis. Het spreekt vanzelf , dat een verdieping van het inzicht in de factoren welke de trek van vissen veroorzaken en richten , hier hier zeer zal helpen. Een nieuwe mogelijkheid , die alle aandacht heeft , is bovendien het bruikbaar maken van het echolood voor het opsporen van vis.

Nederlandse bijdrage

Op de jaarlijkse vergaderingen van de Raad worden de resultaten van het onderzoek in het afgelopen jaar besproken , gegevens en gedachten worden uitgewisseld en een programma voor het onderzoek in het komende jaar wordt opgemaakt.
Sedert enkele jaren levert Nederland weer een actieve bijdrage aan de uitvoering van dat programma , evenals het dat deed in de jaren van oprichting van de Raad , toen wij een redelijk instituut voor dit onderzoek hadden en toen de Nederlandse adviseur in visserijzaken , dr. Hoek , als eerste tot algemeen secretaris van de Raad werd benoemd. Later werden de mogelijkheden voor dit onderzoek zo bekrompen dat eigen werk practisch onmogelijk werd.
Willen echter de belangen van onze visserij , die soms anders zijn dan die van andere landen , voldoende gediend zijn en voldoende in internationaal verband erkenning vinden , dan moeten wij zelf hieraan aangepast onderzoek uitvoeren.
Dat is nu mogelijk geworden , dank zij het verkrijgen van een wat grotere staf , een iets betere huisvesting , maar bovenal een onderzoekingsschip , dat hoewel bescheiden van afmeting toch vele mogelijkheden biedt.
Hierdoor zal ons land samen met België , Denemarken , Finland , Frankrijk , Groot-Britannië , Ierland , Noorwegen , Portugal , Spanje , Zweden en IJsland aan het straks weer vastgestelde programma kunnen deelnemen.


