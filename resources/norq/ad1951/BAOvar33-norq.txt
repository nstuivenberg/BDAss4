
SOURCE :

SECTION :

LENGTH :

BYLINE :

DATELINE : 1 september 1951

BODY :

HEADLINE : Radio-Rimpels

Toen wij twee weken geleden en ook geruime tijd daarvoor over de magnetofoon schreven ( geluidsopname door middel van voor magnetische «sloten» gevoelig gemaakte , zich snel voortbewegende papier- of andere band ) , toen raakten wij aan een ontwikkeling van de radio-techniek , en daardoor van de programma-techniek , waarvan de verstrekkende gevolgen nog voor menigeen niet te overzien zijn.
De radio wekt nu eenmaal door zijn voortdurende stroom van geluid onwillekeurig een illusie van spontaneïteit , een idee van getuige zijn bij iets dat ginds ( in de studio ) werkelijk «op dit ogenblik» gebeurt.
Maar door de groei der omstandigheden is die illusie tegenwoordig in vele gevallen niet meer dan een illusie zonder enige grond.
De opname , die niet alleen het herstellen van fouten , maar ook het verduurzamen van het gepresteerde mogelijk maakt , is zo gebruikelijk geworden , dat het hele gezicht der omroep-techniek erdoor gewijzigd werd.
Tientallen installaties zijn bijna doorlopend in gebruik voor het registreren van prestaties , die vroeger «levend» de aether werden ingezonden. Deze ontwikkelingsgang was reeds te voorzien tijdens en kort na de oorlog , toen de eigen-opname-gramofoonplaat nog alleenheerser was op het gebied van geluidsregistratie. Maar nu de magnetofoon het risico van opname tot vrijwel nihil heeft gereduceerd en tegelijk de kwaliteit der opnamen tot ongekende hoogte verhief , nu is het hek van de dam en doet iedere radiomedewerker liefst dagelijks een beroep op dit , een veilig gevoel gevend , hulpmiddel.

MONTAGE

Probeert u intussen maar niet de opgenomen programma's van de «levende» te onderscheiden : kwalitatief is dat niet mogelijk.
Alleen wanneer er echt iets fout gaat , kijkt u misschien eens even op en vraagt : wat was dat ? Zou dat een opname zijn ? Er is slechts één categorie van programma's waarbij iedereen bemerkt dat er sprake moet zijn van technische goochelarijen : de zogenaamde montage-programma's.
Door de toepassing van de montage , die vooral juist bij de magnetofoon ongekende mogelijkheden inhoudt ( het geluidband is te knippen en weer aan elkaar te plakken als was het een carnavals-serpentine ) , heeft de radio zichzelf een trucage-systeem verschaft , dat niet onderdoet voor het toveren met licht en beeld , dat bijvoorbeeld bij de film soms gebruikelijk is. Het is nu opeens niet vreemd meer , wanneer men in een kwartier tijds veertig gramofoonplaten laat horen door van iedere plaat een klein stukje over te nemen en dit onhoorbaar vast te plakken aan een stukje van een andere plaat , zodat de luisteraar niet meer weet waar het een ophoudt en het ander begint ( de Toverschijf in de VARA-Regenboogprogramma's doet dit ) .

VELE MOGELIJKHEDEN

Andere mogelijkheden zijn bijvoorbeeld , dat men gramofoonplaten zo inkort bij een gevarieerd programma ( AVRO-Discogram bijvoorbeeld ) dat de luisteraar niet merkt dat hem of haar één tot anderhalve minuut muziek of zang op geraffineerde wijze werd onthouden , en daardoor weer de indruk krijgt dat hij veel gehoord heeft in dat zó omgevlogen half-uurtje ( het ideaal van iedere radioman is die indruk te vestigen ) .
Weer anderen gebruiken de magnetofoon om onwezenlijke geluidseffecten te verkrijgen ( raketvluchten naar de maan of door het heelal kunnen met dit hulpmiddel ontstellend reëel gaan klinken , of om af en toe een kreet uitstotende papegaaien een aaneensluitend betoog te laten afsteken ( KRO : Koning Lorre ) .
Het is geen speelgoed , het is ook geen automatisch kunst-producerende machine , maar het is een nog niet voldoende naar waarde geschat hulpmiddel , dat met zijn hoge geluidskwaliteit , zijn grote bedrijfszekerheid en zijn trucage-mogelijkheden het arsenaal van de radioman onnoemelijk verrijkt heeft. Het wachten is alleen op de tijd dat iedere radio-man zich het fijnzinnig gebruik van de magnetofoon heeft eigen gemaakt. Het luisteren zal er ongetwijfeld avontuurlyker door worden.



