
SOURCE :

SECTION :

LENGTH :

BYLINE :

DATELINE : 3 juli 1951

BODY :

HEADLINE : Veertig jaar heen en weer

Van onze verslaggever

IJSSELMONDE -

Wanneer de heer P. E. Hooftman nu maar steeds rechtdoor had gevaren , zou hij vandaag bij zijn veertigjarig jubileum hebben kunnen vertellen , hoeveel maal hij met dat stoombootje en later met de motorboten rondom de wereld was gevaren.
Maar de IJsselmondese veerman zette zijn bestek nooit verder uit dan van IJsselmonde naar Kralingscheveer en van Kralingscheveer naar IJsselmonde.
In het verleden werd dat veer gepacht van de ambachtsheren Bichon van IJsselmonde en Jan van Kralingen , die vanouds de veerrechthouders waren. Omstreeks de eeuwwisseling kocht de gemeente Rotterdam die rechten af , maar sinds mensenheugenis was de familie Fop Smit van Bolnes pachter.
Veertig jaar geleden trad de heer Hooftman in dienst bij Fop Smit , als dekjongen op het stoombootje Viceversa.
Touwtje vastmaken , plank uitleggen , koper poetsen en dek spoelen.....
Toen op 1 Januari 1935 de pacht afliep , vroeg de burgemeester van IJsselmonde aan Hooftman of hij het aandurfde en aangezien hij met trouwplannen rondliep , zeide hij : ja ! Binnen een week was toen de motorboot Veerdienst I in de vaart , later gevolgd door de II en de III. Nachtwerk was er soms óók bij , maar dat was meest jonkvolk , dat op vrijersvoeten ging. De overtocht werd dan doorgaans met een roeiboot gemaakt.
Ja , wat zal die jubilerende veerman dan verder nog vertellen ? Weinige jaren nadat hij zelfstandig was geworden , trad hij in het huwelijk.
Twee van zijn zonen zijn nu ook op het veer en in de bezettingsjaren had hij al zijn jongens in de veerdienst opgenomen , om hen te vrijwaren voor slavenarbeid.
Nog méér herinneringen ? In de zomer van '25 redde hij de zoon van burgemeester Van Slijpen op de rivier van de verdrinkingsdood en op 16 Februari 1929 baande hij voor de Rotterdamse mariniers een pad over het ijs , dat de rivier bedekte. Dat pad hield hij open tot 10 Maart , want al die tijd was het ijs betrouwbaar. Daarna was het weer varen : 32 maal per dag naar Kralingscheveer en 32 maal terug naar IJsselmonde.
Vandaag wordt de heer Hooftman in de bloemetjes gezet en varen de veerboten met de vlag in top. En Woensdag hervat de jubilaris zijn taak als veerman , want voorlopig denkt hij er nog niet aan om met pensioen te gaan...


