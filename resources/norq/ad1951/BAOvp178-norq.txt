
SOURCE :

SECTION :

LENGTH :

BYLINE :

DATELINE : 1 september 1951

BODY :

HEADLINE : De brandende dood. Franse politie arresteert knoeiende molenaar. Vier mensen overleden en meer dan twintig aan de rand van de waanzin

POITIERS. -

Het onderzoek naar de geruchtmakende zaak van de broodvergiftiging in Pont Saint Esprit heeft thans geleid tot de arrestatie van een veertigjarige molenaar , Maurice Gabriel Maillet , uit Saint Martin la Rivière. Waarschijnlijk zal hij , beschuldigd van dood door schuld , voor de rechter gebracht worden. Er zijn in Pont Saint Esprit tot dusver in totaal vier mensen overleden en meer dan twintig aan de rand van volslagen waanzin gebracht door het nuttigen van brood , waarin onzuiver meel was verwerkt.
De molenaar werd gearresteerd , nadat zijn medewerker , de 45-jarige André Bertrand , had toegegeven een zekere hoeveelheid «vuile rogge» van een boer te hebben gekocht. Bertrand verklaarde , dat hij de koop onder protest had gesloten.
Hij had er echter geen vermoeden van , dat de rogge moederkoren had bevat.
Bij haar onderzoek had de politie zich laten leiden door het feit. dat sommige Franse boeren om de belasting op graan van 20 francs per kilo te ontduiken , clandestien een deel van hun oogst rechtstreeks aan molenaars verkopen.
Uiteraard wordt op dit clandestien verkochte graan geen enkele controle op zuiverheid en kwaliteit toegepast. Met moederkoren nu is het zó , dat het slechts enkele maanden zijn gevaarlijke werking behoudt. Daarna verliest het door drogen en liggen zijn giftigheid. De politie nam nu aan , dat graan van de oogst van dit jaar clandestien verkocht was en dat het meel vermengd was met oud meel. Op die wijze is zij op het spoor gekomen van Maillet. Voorts worden een bakker uit Saint Martin la Rivière en drie boeren vastgehouden , die allen clandestien graan aan Maillet hebben verkocht. Het is waarschijnlijk , dat nog meer arrestaties zullen worden verricht.
Dood door schuld kan volgens de Franse wet gestraft worden met straffen , variërend van drie maanden tot drie jaar gevangenis en een boete van 60.000 tot 1.200.000 francs.
Gisteren zijn geen nieuwe slachtoffers van de ziekte gevallen.



