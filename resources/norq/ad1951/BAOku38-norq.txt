
SOURCE :

SECTION :

LENGTH :

BYLINE :

DATELINE : 1 september 1951

BODY :

HEADLINE : Grock is terug in de arena

FRANKFURT.

Grock , de beroemde Europese clown , is terug in de circusarena.
Toen hij een fortuin had verloren met het maken van twee films , die het niet deden , trok de in Zwitserland geboren komiek zich uit het amusementsbedrijf terug. Maar slechts tijdelijk.
Zijn speculatieve filmproductie bracht hem aan de rand van de ondergang , doch de tegenslag vermocht niet zijn geestkracht te breken. Nu heeft Grock een eigen circus en opnieuw maakt hij een tournee door Europa , dat bijna een halve eeuw aan zijn voeten heeft gelegen.
Grock is 71 jaar , maar ondanks zijn hoge leeftijd weet hij zijn publiek nog te laten genieten. Als hij in zijn soepjurkachtige jas en zijn flodderbroek onder het licht van de schijnwerpers in de arena strompelt , is het applaus oorverdovend.
Het is een hulde aan zijn grootheid als kunstenaar van de lach.
Zijn optreden vormt het laatste deel van de voorstelling. Het duurt een vol uur en is zwaar genoeg om een man van slechts de helft van Grocks leeftijd uit te putten. Hij huppelt en valt en raapt zichzelf op met een verslagen uitdrukking op zijn gezicht. Hij zingt met een krakend keelgeluid en danst met vreemde bokkesprongen. Hij speelt op een miniatuurviool , een concertina en een enorme vleugel , die op een draaibaar podium is geplaatst en op het juiste ogenblik voor het publiek zichtbaar wordt.
Ondertussen brabbelt hij in een razend tempo aan één stuk door met zijn in smoking geklede assistent Alfred Schatz , die veertien jaar lang met hem heeft samengewerkt. Grock brengt zijn nummer in tien talen , al naar , gelang waar het circus optreedt. Na een tournee door Duitsland gaat het Circus Grock naar Scandinavië , Frankrijk , Italië , Spanje en Engeland.
Grock wiens ware naam Adrien Wettach is. werd in de buurt van Bern in Zwitserland geboren. Op veertienjarige leeftijd liet hij zijn baantje van horlogemakersleerling in de steek en begon hij zijn loopbaan als clown , waardoor hij een van de best betaalde circusartisten werd.



