
SOURCE :

SECTION :

LENGTH :

BYLINE :

DATELINE : 7 juli 1951

BODY :

HEADLINE : Mr. Schokking heeft critiek op herdenking

DEN HAAG. -

De Vereniging van Nederlandse gemeenten , die door de herdenking van de honderd jaar oude Gemeentewet in raadsvergaderingen over bet gehele land gehoopt had daardoor «de burgerij actief te laten deelnemen door middel van haar vertegenwoordigers» , heeft daarover van burgemeester Schokking van Den Haag een hartig woordt critiek moeten horen. Hij deed dit op de herdenkingsavond in een rede voorafgaande aan die van minister Van Maarsseveen en van mr. Oud , voorzitter van de vereniging.
Hij zei , dat hij niet wilde ontkennen , dat men ook actief luisteren kan , maar zelf heb ik , aldus de burgemeester , een andere voorstelling van het begrip «actieve deelneming van de burgerij» dan besloten kan liggen in het aanhoren van mechanisch overgebrachte redevoeringen.
In deze vorm van herdenking schuilt , volkomen ongewild overigens , een zekere miskenning van de kwaliteiten van de gemeentebesturen. Eigen beschouwingen in de couleur locale zullen min of meer overbodig worden en achterwege blijven om wellicht doublures te voorkomen. Hier was een kans geweest voor iedere gemeente afzonderlijk haar eigen stempel op de herdenking te drukken.
Daarna ging de burgemeester over tot het beschouwen van de verhouding van Rijk en gemeente.
- Ik kan mij niet steeds aan de indruk onttrekken dat gemeentebesturen hun plaatselijke belangen bepleitende , bij de departementen van algemeen bestuur zich in een bedelaarspositie gedrongen gevoelen en - wat erger is - dat de ambtelijke vertegenwoordigers van de centrale overheid soms de houding aannemen van de grand seigneur die gunsten uitdeelt.
Aan het einde van zijn rede zei hij : - Allerwegen wordt de werking van de gemeentewet van 1851 beschouwt als een zegen voor het land. Het moge aan de minister van binnenlandse zaken en aan de voorzitter van de Vereniging van Nederlandse gemeenten worden overgelaten zo straks inhoud te geven aan deze uitspraak. Zij zijn het , die zeer in het bijzonder een oordeel daarover kunnen hebben. Zij zijn het. die de schaduw , welke over deze herdenking valt en die op dit ogenblik niet onvermeld mocht blijven , kunnen helpen wegnemen.


