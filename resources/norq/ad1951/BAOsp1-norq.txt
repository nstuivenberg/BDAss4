
SOURCE :

SECTION :

LENGTH :

BYLINE :

DATELINE : 2 juli 1951

BODY :

HEADLINE : Tour-malaise in vier landen. Fausto Coppi besloot toch maar te starten. Ronde van Frankrijk begint - 4 Juli - met teleurstellingen

Van onze sportredacteur

PARIJS , 1 Juli. -

Zelden is een Ronde van Frankrijk met zo'n grote spanning tegemoet gezien , maar tevens met zoveel teleurstellingen begonnen als die van dit jaar. Met misschien als enige uitzondering : Nederland , dat dit jaar een ploeg op de been heeft kunnen brengen , die in staat is om eindelijk weer eens enkele behoorlijke resultaten te voorschijn te toveren.

Het begon in België. Van Steenbergen , die tijdens de Ronde van Italië zijn contract voor de Tour in zijn bus gestopt kreeg , weigerde te tekenen. «Te moe» , zei hij , «en ik ga me niet doodfietsen».
Inmiddels was een campagne ontketend om Ockers , die het vorig jaar tweede was geworden en gepasseerd was , omdat hij zich met deze tweede plaats tevreden had gesteld - daar hij per sé niet de eerste wilde hebben - tóch nog de Tour in te krijgen. Goed , zei de Belgische wielerbond , v. Steenbergen er uit en Ockers er dan maar in , dan is iedereen tevreden. Toen werd hier nog.
een beetje aan gedokterd en daar nog aan ; de Belgische ploeg was klaar en niemand was er tevreden over.

Zwitserland devalueerde

Toen begonnen de Zwitsers. Door de overwinning van Kübler en door hun voortreffelijke prestaties in de Ronde van 1950 hadden de Zwitsers zich het zeer twijfelachtige genoegen - we schreven er reeds over - verworven met een «grote» ploeg van 12 man in de ronde van dit jaar te mogen starten. Op papier was deze ploeg al klaar , totdat de Ronde van Zwitserland begon. Hier viel er een uit het rijtje en daar een. Totdat Kübler , de winnaar van de Ronde van Frankrijk 1950 met zijn welhaast historische woorden te voorschijn kwam : «Ik» , zei hij , «rijd niet». En terwijl de papieren ploeg ineenstortte , sprong iedereen op zijn achterste benen. «Te moe» , zei Kübler , «en ik rijd me niet dood». Op datzelfde moment verdween een gehele grote ploeg uit Frankrijks Ronde en kwam er een kleine in. Want , toen men aan het einde van de Ronde van Zwitserland de kas eens ging opmaken , bleek , dat de meeste stukken van waarde waren verdwenen Met uitzondering van Koblet , de jonge Rossi en de ervaren Gotfried Weilenmann.
Met wat losse centen en wat wisselgeld kwam men tenslotte nog juist aan een behoorlijk geheel.

Vergeelde renners

De Fransen ging het intussen ook niet al te best. Men moest in archieven gaan zoeken naar namen voor de nationale ploeg , daar serieuze candidaten eigenlijk alleen Bobet - met Barbotin als diens tweede ik - Lauredi en Geminiani waren. En in deze archieven vond men nog terug een Teisseire , een Remy en een Muller , evenals Apo Lazarides , van jongere datum , maar toch eigenlijk al afgeschreven. Enfin , men kreeg een nationale ploeg , die waarschijnlijk zal rijden onder het devies : alles voor Bobet en Bobet zoveel mogelijk sparen.

Luxemburgs avontuur

De Luxemburgers , die twee jaar lang de grote «kleine» ploeg hebben gevormd en zelfs een derde plaats veroverden vóór een eerbiedwaardige processie van veel grotere équipes , kwamen helemaal in nood , toen Kirchen en Ernzer zich opeens meer voelden aangetrokken - omdat er financieel harder aan hen werd getrokken - voor de Ronde van Duitsland dan voor d'aloude Franse Tour. «We gaan niet» , lieten ze de Luxemburgse bond weten , «naar Frankrijk».
«Goed» , zei de Luxemburgse bond , «maar ook niet naar Duitsland». En toen iedereen heftig tegen elkaar stond te bakkeleien , werd er intussen even over vergaderd , of men eigenlijk wel zou starten. Nu is dit niet zo vreemd.
Als men weet , dat het vorig jaar aan de Luxemburgse kampioenschappen op de weg voor profs , in het totaal zeven renners deelnamen , dan kan men zich de moeilijkheden tijdens deze besprekingen voorstellen. Enfin , men zou vertrekken. Zonder Kirchen en Ernzer.
Met een onvolledige ploeg van zeven man : Goldschmitt , Diederich , Kemp , Binz , Polfer , Kass en Biver.

De Coppi-story

En toen bereikte de reeks teleurstellingen waarschijnlijk wel haar dieptepunt : Ook Fausto Coppi , de grote attractie , zou niet starten. Zoals men weet is zijn broer Serje , Vrijdag aan het einde van de Ronde van Piemont gevallen en als gevolg daarvan overleden. En Fausto , die nu toch al niet meer zo erg op het fietsen gebrand was - overigens is hij , wat men noemt , dik binnen - nadat hij zelf zijn bekken en een sleutelbeen bij twee valpartijen had gebroken , bovendien diep onder de indruk , vertelde tegen iedereen , dat hij met fietsen definitief wilde eindigen en zeker niet meer aan de Ronde van Frankrijk deelnemen.
De voorzitter van de Italiaanse NWU en Binda vlogen naar Milaan , waar zij hetzelfde te horen kregen , maar niet van hem. Iedereen respecteert zijn verdriet en niemand heeft hem nog iets durven vragen.
De halve nacht en de gehele dag heeft hij doorgebracht in de rouwkamer , waar het lijk van zijn broer lag opgebaard en velen kwamen hem condoleren , onder wie Sugar Ray Robinson.
Inmiddels zaten Rodoni en Binda aan de ploeg te timmeren , met de sportleider van de fietsenfabriek Bianchi. Want Carrea en Milano , leden van de Italiaanse ploeg , waren Coppi toegewijde helpers , om niet te zeggen slaven , behoren tot dezelfde fietsstal. En nu voelde Bianchi er erg weinig voor om zijn renners ter beschikking te stellen om zijn concurrent Legnano via Bartali of Magni aan een overwinning te helpen. En dus werden ook zij geschrapt. Op dat moment deden De Santi , de komiek , Rossello , beiden oud-gedienden en Minardi hun her- of eerste optreden in de ploeg. Bovendien zal de gehele ploeg waarschijnlijk 24 uur later naar Metz vertrekken , dan in de bedoeling lag.
Op dat moment deed Coppi zelf zijn mond open : hij deelde mee , dat hij in de Ronde van Frankrijk zou vertrekken. Geweldige opluchting en blijde gezichten te midden van rouw. Meteen werden De Santi , Rossello en Minardi aan de kant gezet en Carrea als plaatsvervanger van Serse Coppi naar binnen gewerkt. Zo sukkelde men door het dieptepunt heen , en kreeg ook dit verhaal zijn happy end.


