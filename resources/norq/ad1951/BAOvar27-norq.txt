
SOURCE :

SECTION :

LENGTH :

BYLINE :

DATELINE : 31 augustus 1951

BODY :

HEADLINE : Het ontwerp voor het oorlogsstrafrecht. Drie overwegingen en de verwezenlijking ervan. Doodstraf blijft een uiterste

Het «Algemeen Dagblad» publiceert hierbij de eerste van een tweetal beschouwingen over het wetsontwerp voor het oorlogsstrafrecht.
De schrijver - een onzer experts op strafrechtgebied - geeft een uiteenzetting van de betekenis en strekking van het wetsontwerp en zet uiteen in welk verband het wetsontwerp moet worden gezien.
Bij het voorstellen van het ontwerp- Oorlogsstrafrecht ( de officiële naam is langer en , wordt het ontwerp aangenomen , dan zal slechts een deel ervan de Wet Oorlogsstrafrecht vormen ) zullen aan de Regering drie gedachten voor ogen hebben gestaan.
De eerste is , dat. nu eenmaal het gevaar voor een nieuwe oorlog groter is of schijnt dan men vroeger normaal vond en dat , zoals ook al in de laatste wereldoorlog het geval was , de kans aanwezig schijnt dat de vijand vóór en tijdens de oorlog hulp zou kunnen ontvangen van een deel van de bevolking , dat meer omvat dan enkele verradersnaturen , zoals er in elke oorlog naar voren komen. Hiertegen moet ook de strafwetgever helpen waken , voorzover dat met handhaving van de traditie en beginselen van ons recht verenigbaar is.
De tweede overweging , die zich zal hebben doen gelden , is , dat de achter ons liggende bezetting heeft geleerd , dat het na de bevrijding niet mogelijk was om zich te redden mét ons gewone strafrecht en strafprocesrecht. Men kan voor enkele afzonderlijke bepalingen van de Besluiten Buitengewoon Strafrecht , Bijzondere Gerechtshoven en Buitengewone Rechtspleging twijfelen , of zij onmisbaar waren , van de meeste is dat onbetwistbaar. De berechting heeft thans , onder de regeling van de Londense besluiten , zes jaren geduurd , wat reeds bijna langer is dan aanvaardbaar kan heten. Hoe zou het geweest zijn , indien de berechting had moeten plaats vinden met de gewone drie instanties ( Rechtbank , Gerechtshof en Hoge Raad ) in plaats van met twee ( Bijzonder Gerechtshof en Bijzondere Raad van Cassatie , van de nog eenvoudiger procesgang bij de tribunalen afgezien )? Iemand verklikken bij de bezetter , een van de meest laaghartige misdragingen tijdens de bezetting en die honderden mensenlevens en nameloze ellende voor duizenden heeft gekost , viel en valt dus nog niet onder ons gewone wetboek van Strafrecht. Van een dergelijk feit had men eenvoudig geen voorstelling. Dit waren wel de twee meest ondraaglijke leemten , die wel gedicht moesten worden , maar al haast evenmin viel te verwachten , dat het rechtsgevoel van ons volk , na al wat ons wedervaren was , zich zou neerleggen bij een straf van in geen geval meer dan vijftien jaren voor wie in het vijandelijke leger was gaan strijden ( soms een officier onder verbreking van zijn eed !) of voor wie , op hoe grote schaal ook , de vijand hulp had verleend.

Wetgeversfatsoen

Nu is het echter aan de andere kant een van de meest algemeen erkende hoofdbeginselen van behoorlijk strafrecht , dat men iemand niet behoort te straffen voor daden , die nog niet met straf bedreigd warén , toen hij ze deed. of met een zwaardere straf dan daartegen toen bedreigd was. Ook het in het leven roepen van bijzondere rechtscolleges is voor het juridisch geweten moeilijk te verwerken. De Londense besluitwetgever is over deze bezwaren heengestapt , en , zoals gezegd , men kan zich nauwelijks voorstellen dat anderen in zijn plaats anders zouden hebben gedaan.
Wanneer dat zo is echter dan is het ook een eis van wetgeversfatsoen om , nu een overeenkomstige situatie zich laat voorzien , de voorzieningen met het oog daarop te treffen bij voorbaat en dus niet in strijd met de zo juist genoemde beginselen. Dat dit ook zijn schaduwzijde heeft is duidelijk. Mocht de ramp van een nieuwe bezetting ons treffen , dan zal die ook wel weer nieuwe verschijnselen vertonen.
Men kan dan echter hopen , dat , als het nieuwe recht , dat nu tot stand moet komen , maar enigermate past , de wetgever zich van het bedenkelijke maken van bepalingen achteraf uit principiële overwegingen zal onthouden.
Een derde grond voor het voorstel , die veel losser van de twee genoemde staat dan deze van elkaar , is de verplichting , die onze Regering op zich heeft genomen om onze wetgeving in overeenstemming te brengen met de vier in Augustus 1949 te Genève tot stand gekomen verdragen , die onder meer het oorlogsrecht en de bestraffing van inbreuken daarop betreffen.
Dat het nastreven van deze drie doeleinden tevens de gelegenheid heeft gegeven om enkele verbeteringen in details voor te stellen , waaronder interessante , maar die toch op zichzelf geen voldoende reden voor wetswijziging zouden zijn geweest , is te begrijpen.

De verwezenlijking

Wat nu de verwezenlijking van de eerstgenoemde gedachte betreft : de voorziening tegen hen , die vóór een eventuele oorlog of terwijl deze nog op Nederlands gebied wordt gevoerd , met de vijand heulen , sluit het ontwerp gedeeltelijk nauw aan bij een vroeger , dat in het voorjaar van 1940, evenals nu onder aandrang van het Parlement , was ingediend maar door de Duitse inval geen wet is geworden.
De voorgestelde wijzigingen bestaan deels uit veranderingen in de omschrijving van de strafbare feiten , deels in verzwaring van de bedreigde straffen.
De eerste betreffen details , die de nietjurist moeilijk op hun volle betekenis zal kunnen schatten. Trouwens , zó groot waren de mazen in het net van onze strafwetgeving niet ! De verhoging van de strafmaat bestaat daarin dat een aantal van de ernstigste vormen van hetzij revolutionnair hetzij landverraderlijk optreden , waartegen het Wetboek van Strafrecht de op één na zwaarste bedreiging met vrijheidsstraf bevatte ( ten hoogste vijftien jaar ) , thans gestraft zullen kunnen worden met de zwaarste vrijheidsstraf ( levenslang of tijdelijke van. ten hoogste twintig jaar. Daarop sluit dan aan de bepaling , die door verwijzing naar het Wetboek van Militair Strafrecht medebrengt , dat in geval van oorlog deze zelfde feiten gestraft kunnen worden met de doodstraf. Let wel : kunnen ; in stand zal ook voor deze feiten het beginsel blijven , dat een trots van ons strafrecht is , namelijk dat het wetboek aan de rechter wel voor elk strafbaar feit een afzonderlijk maximum voorschrijft , maar hem de vrijheid laat om naar gelang van alle bijzonderheden van het geval daar beneden te gaan , in theorie zelfs tot het algemene minimum voor gevangenisstraf : één dag.
( Wordt vervolgd )



