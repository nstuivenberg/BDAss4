
SOURCE :

SECTION :

LENGTH :

BYLINE :

DATELINE : 1 september 1951

BODY :

HEADLINE : VAN TOGA EN GROENE TAFEL. Slechte plannen , die onuitgevoerd blijven

Tel het doel alleen en reken de uitkomst niet.
Deze aanbeveling wordt meestal gegeven wanneer iemand er niet in is geslaagd met een nobel streven enig resultaat te bereiken. Maar dezelfde regel kan ook worden toegepast , wanneer een verderfelijk streven zonder resultaat blijft. Het «tellen» van «het doel alleen» betekent dan , dat men de man , die naar iets verderfelijks streefde , veroordeelt , ook al heeft hij zijn doel niet bereikt. In het strafrecht berust op die regel de strafbaarheid van een ( mislukte ) poging.
Maar niet elke poging is strafbaar. Iemand , die alleen het plan heeft opgevat iets misdadigs te doen zonder dat hij ook maar iets ter uitvoering van dat plan heeft gedaan , is nog niet strafbaar. Wie weet , hoeveel zeer eerbare mensen er rond lopen , die weleens erg boze gedachten hebben gehad. Maar gedachten - ook de boze - zijn vrij ( althans in Nederland en veel andere landen ) . En wie zoveel moreel besef heeft , dat hij zich weet te bedwingen , wanneer het tot de practische uitvoering van boze gedachten zou kunnen komen , geeft geen aanleiding tot strafrechtelijk ingrijpen. De wet gaat zelfs nog verder. Een poging is alleen strafbaar , wanneer er een handeling is gepleegd , die als «een begin van uitvoering» van het plan moet worden beschouwd en dan nog alleen , wanneer de uitvoering niet is voortgezet door omstandigheden buiten de wil van de dader. Iemand dus , die zelfs al met de uitvoering is begonnen , maar , terwijl hij bezig is , er uit zichzelf mee ophoudt , gaat ook nog vrij uit.
Deze regeling lijkt billijk. Maar wat een problemen ! Een inbreker die de benen neemt omdat hij ziet dat hij betrapt wordt , is strafbaar. Maar neemt hij de benen , omdat hij plotseling bang wordt dat iemand hem zou kunnen zien , kan niet worden gestraft. Het zal duidelijk zijn , dat zich allerlei grensgevallen laten denken.
Een ander probleem is dit : wat is een uitvoeringshandeling ? Gesteld dat iemand een ander met een hard voorwerp wil slaan , maar zijn slachtoffer bij de eerste klap ongevaarlijk raakt en er dan mee ophoudt , omdat het slachtoffer hard wegloopt. Is dat poging tot doodslag ? Zo ja , dan is de geweldpleger strafbaar. Of is het poging tot mishandeling ? Dan is de geweldpleger niet strafbaar - als het tenminste eenvoudige mishandeling zou zijn - want poging daartoe is niet strafbaar.
In den regel wordt iemand , die 's nachts in eens anders huis is binnengedrongen en dan gepakt wordt , wegens poging tot diefstal met braak gestraft. De rechterlijke macht gaat daar soms vrij ver in. Maar in de eerste plaats : de inbreker had best nog wel van stelen kunnen afzien. Wie zal dat zeggen ? Dat is altijd de moeilijke kwestie : wie kan met zekerheid zeggen , dat iemand een wandaad helemaal zou hebben uitgevoerd , als hij eens niet was gestoord vóórdat hij zijn besluit om er van af te zien nog had kunnen nemen ? Ten tweede : is het binnendringen van een woning altijd een begin van diefstal met braak ? Het kan heel goed zijn , dat iemand met andere boze bedoelingen ergens binnendringt. Bijvoorbeeld : iemand kan een huis binnendringen om zich aan een daar wonende vrouw te vergrijpen. Maar dit misdrijf is niet afzonderlijk «met braak» strafbaar gesteld ( wat met diefstal wel het geval is ) . Indertijd is er in de juridische vakpers al eens op gewezen , wat een moeilijkheden er zouden ontstaan als een dergelijk misdrijf eens wel «met braak» afzonderlijk strafbaar zou worden gesteld. De gewoonte van de rechter , om een wederrechtelijke binnendringing als een begin van uitvoering van diefstal met braak te beschouwen , zou dan weleens in de verdrukking kunnen komen. Overigens mag wel worden aangenomen , dat iemand niet eens anders huis binnendringt om de klok te gaan opwinden of de vloer bij te vegen. Wel is denkbaar , dat de man alleen op een beschutte plek een dutje wilde gaan doen. Zou dit vaststaan , dan blijft er aan strafbaars misschien alleen nog over : de overtreding van het zeer bekende art. 461 W.v.S. Daar staat maar een betrekkelijk lichte boete op.
Wij hebben hiermee natuurlijk nog lang niet alles over de strafbare poging gezegd. Er zit nog veel meer aan vast. Een voorbeeld ( voorzover wij weten is het een denkbeeldig geval ): iemand is verlangend naar de erfenis van een rijke oom , dringt 's nachts diens slaapkamer binnen en geeft de vast slapende oom een dodelijke injectie. Achteraf blijkt , dat de oom al aan een hartverlamming was overleden , vóórdat hij de injectie kreeg. Neeflief had de oom dus niet kunnen doden , aangezien men een overledene nu eenmaal niet van het leven kan beroven. Is hier sprake van een strafbare poging ? De geleerden zijn het er niet over eens. Het is aan de ene kant moeilijk , hier van een poging tot moord te spreken , anderzijds is het moeilijk de neef met zijn criminele neigingen zo maar te laten lopen. Op dergelijke vraagstukken zullen wij te zijner tijd nog weleens terugkomen.



