
SOURCE :

SECTION :

LENGTH :

BYLINE :

DATELINE : 28 september 1951

BODY :

HEADLINE : Protest tegen medische keuring. Parijse taxichauffeurs sturen op verkeerschaos aan. Rijden volgens de reglementen en niet anders

PARIJS ( A.P. ) -

De 11.000 taxichauffeurs die Parijs telt zijn van plan om op 5 October het Parijse verkeer tot een geweldige chaos te maken door zich uiterst nauwkeurig te houden aan de verkeersregels en echte «heren in het verkeer» te zijn.
Zodra een voetganger aanstalten maakt om de straat over te steken , zullen de taxi's stoppen , daardoor een grote ophoping van wagens achter zich veroorzakend.
De actie is een protest tegen de verplichte medische keuring van de taxichauffeurs.
In een manifest beweert de vakvereniging van taxichauffeurs : «Een halve eeuw lang hebben de Parijse taxichauffeurs hun uitzonderlijk goede capaciteiten getoond. Zij zijn virtuozen in het autorijden en worden beschouwd als de beste chauffeurs ter wereld.» Het staat wel vast , dat de politie , vele Fransen en duizenden buitenlandse toeristen het daarmee niet eens zijn.
Cijfers De politie is met cijfers gekomen , dat in het afgelopen jaar van de achtduizend in Parijs rijdende taxi's er 4089 betrokken zijn geweest bij ongelukken.
De vakverenigingsleiders ontkennen dat en beweren , dat de taxi's voor elk millioen afgelegde kilometers bij slechts 38 ongelukken betrokken waren , vergeleken met 77 particuliere wagens. Zij willen het medische onderzoek afgeschaft hebben , en ook zijn zij fel tegen de bepaling , dat de politie na een bepaald aantal overtredingen van de verkeersregels het diploma van taxichauffeur mag intrekken.
Zij geven verder de overheid de schuld van de verkeersopstoppingen in de binnenstad.
Alle maatregelen die zij hebben aanbevolen om daarin verbetering te brengen zouden in de wind geslagen zijn.
Voor de actie is 5 October gekozen omdat die dag duizenden bezoekers in de stad zullen zijn voor de jaarlijkse automobieltentoonstelling.


