
SOURCE :

SECTION :

LENGTH :

BYLINE :

DATELINE : 1 september 1951

BODY :

HEADLINE : MISDADIGHEID IN AMERIKA. Gehele steden overgeleverd aan willekeur van bandieten. Eerlijke mensen komen niet aan bod

WASHINGTON. -

Kleine oplichtertjes op het platteland zowel als grote misdadigers in de steden hebben zich bescherming gekocht door de plaatselijke autoriteiten om te kopen , zegt een rapport van de senaatscommissie welke zich bezig houdt met een onderzoek naar de misdadigheid in de Verenigde Staten.
De zogenaamde commissie-Kefauver heeft gisteren haar laatste rapport ingediend en heeft zichzelf , nu haar werk , dat millioenen Amerikanen door de radio en via de televisie hebben gevolgd , is geëindigd , ontbonden. Wat zij aan het daglicht heeft gebracht is verbluffend , zelfs voor het Amerikaanse publiek , dat heel wat gewend is op het gebied van de misdaad.
In haar rapport zegt de commissie , dat het Amerikaanse volk verlangt dat de politie en de officieren van justitie een grotere waakzaamheid aan de dag leggen en harder optreden tegen misdadigers die werken onder de bescherming van officiële corruptie.
Er wordt lang niet voldoende gebruik gemaakt , zegt de commissie , van de gegevens welke grote misdadigers geven bij het betalen van hun zeer hoge belastingen.
Goedgetrainde lieden moeten nagaan waarmee bepaalde misdadigers het geld hebben verdiend , waarover zij zoveel belasting betalen.
Het rapport spreekt over steden welke geheel zijn overgeleverd aan de willekeur van bandieten , die het politieke leven beheersen en daardoor kunnen doen en laten wat zij willen. In dergelijke gemeenten komt een eerlijk mens niet aan bod. De democratie delft er spoedig het onderspit , omdat de behoorlijke burgers niet aan de politiek kunnen deelnemen.
Terwijl de commissie het resultaat van haar werk publiceerde , maakte de politie van New York bekend , dat zij erin was geslaagd , in Harlem , de negerwijk van New York , een centrale van de handel in verdovende middelen te bezetten.
Van daaruit werden narcotica verschaft aan duizenden Amerikanen in het gehele land. De razzia duurde elf uur en leverde zeven arrestaties op , alsmede voor een grote waarde aan verdovende middelen.



