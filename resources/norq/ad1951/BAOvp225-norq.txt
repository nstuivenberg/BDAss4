
SOURCE :

SECTION :

LENGTH :

BYLINE :

DATELINE : 26 september 1951

BODY :

HEADLINE : HET ZUIVELEMBARGO VAN DE VER. STATEN. AMERIKA SCHULDIG AAN INBREUK
OP OVEREENKOMST VAN DE UNO

Nieuwsdienst Algemeen Dagblad

GENÈVE -

De slag om de kaas is gisteren voorlopig geëindigd met het schuldig verklaren van Amerika wegens inbreuk op de algemene tarieven- en handelsovereenkomst van de Verenigde Naties. Dit oordeel werd uitgesproken door de voorzitter , de Noor J. Meiander , aan het einde van één van de meest stormachtige bijeenkomsten , die de dertig contractanten van de overeenkomsten hebben meegemaakt.
Gedurende meer dan zes uur werden de Ver. Staten hevig aangevallen.
Amerika werd door de vertegenwoordigers van het ene na het andere land van woordbreuk beschuldigd.
Zowel Canada als Nederland dreigde met tegenmaatregelen , als de importbeperkingen op kaas niet snel door de Ver. Staten zouden worden herroepen.
Zonder met dreigementen te komen steunden Engeland , Australië en Nieuw Zeeland het voorstel van Canada en Nederland , terwijl ook door de vertegenwoordigers van Italië , Noorwegen , Frankrijk , Finland , Tsjechoslowakije en Zweden critiek werd geuit.
Willard Thorp , de Amerikaanse onderminister van economische zaken , zette uiteen , hoe de beperkingen op de kaasinvoer in de wet op de oorlogsproductie werden opgenomen door de actie van een vertegenwoordiger uit één van de agrarische staten in Amerika. Hij verzekerde de vergadering , dat zijn regering krachtige maatregelen zou nemen om de betreffende bepalingen ingetrokken te krijgen. Amerika's steun aan de algemene tarieven- en handelsovereenkomst zou onveranderd blijven.
Aan het einde van de bijeenkomst werd besloten om de klachten betreffende de invoerbeperkingen op de agenda te handhaven , zodat de gehele kwestie van tegenmaatregelen voor het einde van de conferentie in de volgende maand weer ter sprake kon komen , tenzij Amerika de beperkingen inmiddels zou hebben opgeheven.
Uit Amerika wordt bericht , dat de invoerbeperkingen op zuivel binnen enkele dagen door de Senaat kunnen zijn verworpen.
Maar dan moet nog het Huis van Afgevaardigden zijn oordeel erover uitspreken , zodat met deze kwestie nog wel enige tijd heengaat.


