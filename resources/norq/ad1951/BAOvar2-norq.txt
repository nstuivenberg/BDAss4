
SOURCE :

SECTION :

LENGTH :

BYLINE :

DATELINE : 29 september 1951

BODY :

HEADLINE : Radio-Rimpels

Onlangs werden wij door een opmerking plotseling herinnerd aan de nu al weer jaren achter ons liggende tijd , dat de radiomusici staakten en de Nederlandse omroepen voor hun muziek-uitzendingen een intensief beroep moesten doen op wat er aan gramofoonplaten van buitenlandse orkesten beschikbaar was. Of liever : de opmerking van onze luisteraar deed ons in de eerste plaats denken aan de reactie van talloze radio-bezitters in den lande op dit overvloedige menu van ingeblikte muziek : namelijk dat de musici maar moesten blijven staken ! De man met wie wij spraken , zei iets dat practisch op hetzelfde neerkwam : dat hij wat de uitvoering betrof tienmaal liever een Amerikaanse amusementsplaat hoorde dan een nummer , gespeeld door een van de vele Nederlandse radio-orkesten.
Wanneer men een dergelijke opmerking voorlegt aan wie der betreffende musici ook , dan krijgt men onveranderlijk ten antwoord : maar daar zeg je ook wat - populaire Amerikaanse platen ! Maar is zo'n antwoord nodig ? Hebben wij hier in Nederland dan geen musici die wat individuele prestaties betreft kunnen wedijveren met hun Amerikaanse confraters ? Waarlijk : het vakmanschap van de musici die voor de Nederlandse microfoons komen , kan iedere vergelijking met dat van buitenlandse krachten doorstaan. En toch : wat brengt dat verschil teweeg , dat een critisch luisteraar de buitenlandse , en vooral de Amerikaanse opnamen doet verkiezen hoven het werk van onze «levende» executanten ? Waardoor wordt bij de eersten die indruk van vlekkeloze frisheid en bij de anderen van rommeligheid gewekt ? Zelfs wanneer men thuis Amerikaanse en Nederlandse opnamen beluistert van hetzelfde nummer , valt dit verschil nog op.

Twee systemen

Het hele geheim schuilt in het verschil van de systemen die worden gevolgd. Wanneer men hier een uitzending meemaakt van het ogenblik dat de eerste musicus de studio binnenkomt tot het ogenblik dat het rode lampje uitgaat ten teken dat het orkest «niet meer in de lucht is» - dan springt onmiddellijk een aantal dingen in het oog.
In de eerste plaats merkt men hij practisch ieder orkest op dat de aanvang der repetities een vaag begrip is , waarmee men het zo nauw niet neemt. Tijdens de «droge» repetitie ( zonder microfoons ) wordt dan echter serieus gewerkt : men vijlt aan de uitvoering en eventueel ook aan het arrangement totdat het naar de zin van de dirigent is. Daarop volgt dan een ruime pauze , waarin de technicus de gelegenheid krijgt zijn microfoons op te stellen. Na die pauze neemt men nog eens het programma of een gedeelte er van door - en dan wordt het al tijd voor de uitzending Gelegenheid tot experimenteren met microfoon-opstelling , geluids-balansen en speciale effecten ontbreekt in de meeste gevallen of wordt voor kleinigheden gebruikt , die men al lang te voren had kunnen uitzoeken.
Bezoekt men daarentegen een Amerikaanse gramofoon-opname , dan valt het op hoe grondig alles wordt voorbereid. De musici komen op tijd ( want zij worden per uur of zelfs gedeelte daarvan betaald ) , de repetities lijken wel eindeloos en de experimenten van de technici met hun apparatuur nog eindelozer , er worden talloze proefopnamen gemaakt , en verscheidene definitieve opnamen , waarmee men zo nodig via de moderne , hulpmiddelen zelfs nog montagetrucjes uithaalt , enzovoort enzovoort. Met het gevolg dat de registratie van een enkel nummer van een paar uren tot zelfs een hele dag ( van heus wel meer dan 8 uur ) duurt. Kortom : de wil om iets goeds te maken is er zoveel intenser , dat het resultaat niet uit kan blijven.

Onuitvoerbare remedie

Onze critische luisteraar weet nu waar het in zit dat hij liever de Amerikaanse opname dan het levende Nederlandse orkest hoort. Maar daarmee is de kous niet af. Want waar blijft de remedie ? Wel. zij is even eenvoudig als onuitvoerbaar : meer repetitietijd ( zonder laatkomers ) is onmogelijk wegens het tekort aan studio-ruimte.
Langere microfoonrepetities met meer gelegenheid tot geluidstechnisch experimenteren is onmogelijk door gebrek aan technici ( en men «mag» er niet meer aannemen ) .
Het enthousiasme , waarmee men zijn prestaties levert is door allerlei onnodige wrijvingen , veroorzaakt door ons merkwaardig omroepbestel , meer dan eens ver beneden peil en schijnt niet meer nieuw leven- ingeblazen te kunnen worden En toch hebben wij vertrouwen in de Nederlandse populaire orkesten en de Nederlandse musici , ook al moeten wij momenteel de critische luisteraar gelijk geven.


