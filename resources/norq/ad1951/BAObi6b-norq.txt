
SOURCE :

SECTION :

LENGTH :

BYLINE :

DATELINE : 2 juli 1951

BODY :

HEADLINE : HUIS DER VERSCHRIKKING. Sombere mannen in Leeuwarden. Reportage uit Nederlandse
gevangenissen en kampen

Van de dodencellen in de Scheveningse strafgevangenis naar de zo zwaar bewaakte gevangenis te Leeuwarden : het is niet zulk een groot verschil. Toen ik aan deze strafgevangenis een bezoek bracht , maakte een druilerige motregen uit een loodgrijze lucht de binnenplaats van het strafgesticht nog triester dan zij reeds is. Omsloten door hoge gevangenismuren met getraliede vensters , afgegrendeld door een hoog , zwaar hek , waarachter nog een hek en nog een zware ijzeren deur , voelde de bezoeker zich verstikt op de kleine steentjes van het kleine pleintje. En dit kleine pleintje , de luchtplaats , is de oase voor de tot levenslange gevangenisstraf veroordeelden , of voor de mannen die tot twaalf , vijftien of tot twintig jaar zijn veroordeeld.

Op de dag , dat ik er was , zaten in de Leeuwarder strafgevangenis 156 levenslangen , elf criminelen en 145 politieke delinquenten. Een vreemde , onwezenlijke wereld , vol sombere mensen. Het lijstje , dat de onderdirecteur mij liet zien , vermeldde de namen van 35 gevangenen , die een moord hadden gepleegd en daaronder bevonden zich zelfs negen recidivisten.
Verder vertelde het lijstje dat in het strafgesticht 43 mannen wonen wegens doodslag , onder wie twaalf recidivisten.
Wegens zware mishandeling zaten er vijf , onder wie drie recidivisten , wegens zedendelicten vijf , onder wie twee recidivisten. De gemiddelde strafduur van alle gestraften bedraagt vijftien jaren , waarbij men de levenslangen op een straftijd van twintig jaar rekende «Ze zijn ons allen gelijk» , zegt de onderdirecteur.
«U begrijpt dat wij geen verschil mogen maken tussen de allerergsten en de minder ergen. Zij hebben hier allen dezelfde plichten maar ook dezelfde rechten». In de recreatiezaal , een keurig zaaltje met keurig gerangschikte tafels en stoelen ontmoet ik een jongeman van een jaar of een- twee en dertig.
Wanneer hij het ruige bruine boevenpak niet droeg , zou ik hem verslijten voor een keurige vlotte kellner die geen vlieg kwaad zal doen. Ik kan in dit vriendelijke nog jongensachtige gezicht geen misdadiger zien. Toch moet hij het zijn. Wanneer ik even met hem praat , en vraag hoelang hij hier nu al in Leeuwarden is dan zegt hij «Negen jaren al....» «Dan zul je wel gauw weer naar huis gaan» , veronderstel ik.
«Neen» , zegt hij , «voorlopig nog niet , want ik ben een levenslange » «Levenslang ? » herhaal ik , vermoedelijk met enige verbazing in mijn stem.
«Ja , levenslang » Dan stokt het gesprek even en we kijken beiden even stil voor ons uit.
«Ik heb een mens gedood , ziet u» , fluistert hij bijna onhoorbaar. «Ik ben...»
en dan noemt hij mij zijn naam , die voldoende is om mij te herinneren waarvoor hij werd gestraft met levenslange gevangenisstraf. Hij vermoordde ergens in een klein plaatsje in Zuid-Holland een veekoopman. Dat is nu zo ongeveer tien jaar geleden. Een veehouder , die door hem uit het huis werd gelokt , die hij meenam in zijn gehuurde auto en die hij enkele honderden meters van het huis verwijderd doodsloeg met een crick , waarna hij hem nog enige messteken in de hals toebracht. Het lijk werd uit de wagen gesleept , en de moordenaar joeg voort met een dikke portefeuille vol met geld die aan het slachtoffer had toebehoord.
Het lijk van de vermoorde werd later aan de kant van de weg gevonden.
De jongeman werd gegrepen. Overstelpend was het bewijs , de stille getuigen die te Rotterdam en elders werden gevonden.
Er was geen twijfel meer mogelijk.
Dat was dus deze keurige jongen ? Voor zijn rechters gaf hij toe , bij het drama tegenwoordig te zijn geweest , hijzelf zou alleen de auto hebben bestuurd. Er zou een ander zijn geweest die de dodelijke slagen zou hebben toegebracht. Een zekere «Arie». Maar men zocht naar Arie , die echter niet werd gevonden. Levenslang luidde het vonnis.
«Heb je het alleen gedaan ? » , vraag ik «heel alleen ? ». «Neen , met een ander» , zegt hij. «Maar die ander zal moeilijk meer te vinden zijn».
Ik neem mij voor , mijn hoogst merkwaardige ervaringen met deze jongeman in de strafgevangenis te Leeuwarden aan de hoogste gerechtelijke autoriteiten mede te delen. Ik vertel het de levenslange niet.
Zou deze veroordeelde na tien jaren in een sombere cel te hebben doorgebracht in een goed gesprek niet willen vertellen , wat er nu precies gebeurde en wie die tweede dader was , wellicht de hoofddader ? Of is het de volgehouden fictie ? Een ogenblik later schikt de levenslange weer keurige kleedjes op de kleine tafeltjes van de recreatiezaal.
Straks zullen de anderen komen , de andere levenslangen en die van tien , vijftien en twintig jaar , de criminelen en de politieken. Zij zullen in de avond achter de tralies en achter de matglazen vensters gaan schaken. Een klaverjasje maken , een sigaretje roken. En dan weer teruggaan naar hun cellen. Naar de grauwe stenen vertrekjes met de opklapbare bedden , het boekenplankje en de familieportretjes aan de muur.... Eén avond van de vijftien jaar , één avond van de levenslange gevangenisstraf.

Allen gelijk

«Ze zijn hier allen gelijk» , zegt de onderdirecteur mij later wanneer ik hem vraag naar iemand , wiens naam ik mij nog herinner uit lang vervlogen jaren.
De naam van hem , die in mijn jeugd een meisje van onze hockeyclub vermoordde.
«Ze zijn ons allen gelijk». Ik denk aan de vader die zijn beide kinderen vermoordde , aan de jongeman die in het centrum van Amsterdam een negenjarig meisje op afschuwelijke wijze om het leven bracht , aan de verrader van tientallen Nederlandse illegale strijders , en aan de vele andere misdadigers die ik tijdens mijn tocht door de strafgevangenis van Leeuwarden heb ontmoet zonder hun namen te kennen. Eén naam noem ik de onderdirecteur. Hij is hier wel , zegt mijn leidsman , maar ik zal u hem niet aanwijzen.
Ik heb hem nooit gezien , maar ik weet , dat die man ongeveer twintig jaar geleden op die mooie voorjaarsmiddag in dat dichte bos bij Bennekom Tineke met dolksteken van het leven beroofde , toen zij daar met een vriendin een wandeling maakte. De grote verslagen in de ochtendbladen waarin heel dat verschrikkelijke drama in al zijn gruwzaamheid werd vermeld , de vervolgverhalen over nog meer bijzonderheden van dit drama , het flitst mij allemaal weer door het hoofd. In gedachten zie ik weer onze clubleden , mijn vrienden en vriendinnen van de hockeyclub , waarvan ik voorzitter was. Ik zie weer de begrafenis , waarbij de predikant sprak over de bloem en het kortstondig leven. Het enige , wat ik weet is , dat de man die dit afschuwelijke misdrijf op zijn geweten heeft , blauwe ogen had. Terwijl ik nog denk aan de verschrikkelijke gebeurtenis in de bossen bij Bennekom speur ik onbewust naar de man die deze daad op zijn geweten heeft.
De adjunctdirecteur wijst mij op de binnenplaats. Hij vertelt mij dat er 289 politieke delinquenten in het strafgesticht zitten van wie er 145 tot levenslange gevangenisstraf werden veroordeeld.
Dat er 145 criminelen zijn , van wie er elf het vonnis van levenslang over zich hoorden uitspreken. Zij interesseren mij nu geen van allen , alleen die éne , die Tineke vermoordde. Telkens passeren wij gevangenen , het ene gezicht moge wat minder onsympathiek zijn dan het andere , het ene gezicht wat jonger dan het andere , zij zijn niet te onderscheiden.
Dan sta ik plotseling voor hem. Dat móet hem zijn , Ja , dat gezicht , die vreemde lichtblauwe ogen , die korte , ietwat gedrongen gestalte , die sterke , ruwe handen moeten.... Nooit heb ik de moordenaar van Tineke gezien , zelfs niet op de terechtzitting , welke met gesloten deuren werd gehouden. Maar ik weet het zeker. Er is een fijne intuïtie die de mens alles vertellen kan.
«Dat is 'em , die daar bij de poort , die daar met z'n klompen aan». De adjunct knikt en zegt : «Inderdaad , dat is »em.
Maar u moet hem wel haast gekend hebben«.
Met de hand op mijn hart kan ik verklaren dat ik hem nimmer zag.

