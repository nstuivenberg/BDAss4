
SOURCE :

SECTION :

LENGTH :

BYLINE :

DATELINE : 6 juli 1951

BODY :

HEADLINE : Haagse Hof beveelt : Geen belemmering van het werk der Anglo-Iranian. Geen maatregelen , die toestand erger maken. Perzische gezant : uitspraak van nul en gener waarde

DEN HAAG. - Het Internationale Hof van Justitie te 's-Gravenhage heeft zich gistermiddag bevoegd verklaard inzake het Brits-Perzische geschil en is tot de conclusie gekomen , dat voorlopige maatregelen in Perzië gerechtvaardigd zijn. Het Hof heeft de regeringen van Groot-Britannië en Perzië opgedragen er voor te zorgen , dat er geen maatregelen worden genomen met de bedoeling om de voortzetting van het werk van de Anglo-Iranian Oil Company , zoals dat geschiedde voor 1 Mei 1951, te belemmeren.
Ook mogen er geen maatregelen worden genomen , die vooruitlopen op de rechten van partijen. Evenmin maatregelen , welke de toestand ernstiger zouden kunnen maken. Er dient daarentegen een raad te worden ingesteld - Raad van toezicht geheten - welke zal bestaan uit vijf leden ; de Perzische en de Britse regering benoemen elk twee leden en het vijfde lid , een burger van een derde staat , wordt gekozen in overleg tussen beide regeringen..
De raad zal tot taak hebben te verzekeren , dat de werkzaamheid van de maatschappij wordt voortgezet overeenkomstig de eerder vermelde voorzieningen.
De raad zal boek moeten houden van inkomsten en uitgaven en er voor moeten zorgen dat alle inkomsten boven de normale onkosten worden gestort op de door de raad vastgestelde bankrekening.
Voorts heeft het Hof bepaald , dat de werkzaamheden van de maatschappij moeten worden voortgezet onder leiding van de directie , zoals die was samengesteld voor 1 Mei 1951. Wijzigingen kunnen worden aangebracht na overleg met de raad van toezicht.
Twee leden van het Hof , een Poolse en een Egyptische rechter , verklaarden , dat zij zich niet met de uitspraak konden verenigen.

Reacties

De eerste reactie van Perzische zijde kwam van Hoessein Navab , de Perzisch gezant in Nederland. Hij zei , dat de Perzen de uitspraak beschouwen als een tussen beide komen in de zaken van hun land en er dus geen waarde aan hechten.
Te Teheran kwam spoedig na het bekend worden van de uitspraak het kabinet bijeen. Men was in de Perzische hoofdstad van mening , dat de uitspraak een verwerping betekent van de wet op de nationalisatie , daar 1 Mei 1951 als uitgangspunt wordt beschouwd door het Hof , terwijl de Sjah de nationalisatiewet op 2 Mei 1951 heeft getekend. Met genoegen daarentegen heeft men te Teheran geconstateerd , dat de Engelsen worden verplicht in Abadan te blijven en de oliestroom gaande te houden.
Britse diplomaten te Londen waren gisteravond van mening , dat Groot-Britannië te zijner tijd een beroep zal doen op de Veiligheidsraad , wanneer blijkt , dat Perzië zich niet houdt aan de uitspraak van het Hof. Het Foreign Office heeft bekend gemaakt , dat Groot-Britannië zich zal houden aan de uitspraak , indien het daartoe door Perzië in de gelegenheid wordt gesteld.


