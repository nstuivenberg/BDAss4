
SOURCE :

SECTION :

LENGTH :

BYLINE :

DATELINE : 28 augustus 1951

BODY :

HEADLINE : Algemeen Dagblad. Publiek fatsoen

Er is tegenwoordig veel drukte in onze samenleving. Wij danken deze bedrijvigheid aan de activiteit van de schier op ieder terrein des maatschappelijken levens als paddenstoelen oprijzende organisaties , stichtingen of comité's en de onvermoeibare belangstelling van de overheid en haar organen voor wat wij , eenvoudige burgers , doen of nalaten. Aangezien dit alles gepaard gaat met een niet te stuiten vloed van voorschriften en afspraken , vinden er dienovereenkomstig steeds meer overtredingen plaats.
Of het Nederlandse volk door dit alles thans over meer publiek fatsoen beschikt dan vroeger , zouden wij niet gaarne beamen. Integendeel schijnt de losbandigheid evenredig met de voorschriften- lawine toe te nemen. Deze losbandigheid wordt in de hand gewerkt , doordat het steeds moeilijker wordt een strikte toepassing van gegeven voorschriften te verzekeren. Zij , die het met die voorschriften niet eens zijn , hebben een goede kans , dat zij ongestoord deze voorschriften kunnen negeren. Men kan tenslotte niet iedere burger of burgeres door een toeziende voogd laten schaduwen. Dat het respect voor wetten en afspraken er niet groter op wordt is een bedenkelijk verschijnsel.
Een typisch voorbeeld van het hierboven genoemde verschijnsel is de geschiedenis met de bromfiets. De automobilisten en de echte motorrijders kijken met een tikje verachting neer op de poffende brommertjes , die over de «grote weg» huppelen. Zij passen , zoals een deskundige het dezer dagen hoffelijk uitdrukte , niet in het «wegbeeld».
Alsof vlegels , die auto's of motorfietsen misbruiken en die het rijden in ons lieve vaderland nog steeds gevaarlijk maken , wel in dat «wegbeeld» zouden passen ! De gebruikers van de fietspaden of de veilig geachte uiterste stroken van de wegen , beklagen zich over de bromfietsrijders , die zich vaak , zij het dan volkomen ten onrechte , voorrang op de fietspaden toeëigenen. Niemand is tevreden , ook bromfietsend Nederland niet ! Nu is het duidelijk , dat de bromfiets haar plaats veroverd heeft en dat niemand haar deze zal kunnen ontfutselen.
Men is al geruime tijd doende , om ook de bromfiets te hullen in een serie voorschriften , maar dat pogen heeft tot nu toe weinig resultaat gehad.
Het naïefste voorschrift , waarover gedokterd schijnt te worden , is , dat men de snelheid van de bromfiets aan banden wil leggen , opdat het beestje maar een rijwiel blijve. Jammer , dat men zulks ook niet heeft gedaan ten opzichte van de vliegmachine , toen deze nog in haar kinderkamer met de eerste groeistuipen worstelde.
Neen , de bromfietsenkwestie is er niet ene van reglementering , maar van publiek fatsoen. Wanneer automobilisten er begrip voor hebben , dat er nog andere weggebruikers zijn , wanneer motorrijders hun liefhebberij om vlak langs een bromfiets te scheren konden bedwingen , wanneer fietsers systematisch rechts zouden willen houden en bij voorkeur niet met drieën naast elkaar zouden willen rijden en wanneer bromfietsers zich bewust zouden gedragen naar wat het publiek fatsoen hun voorschrijft , namelijk het rijden van anderen niet in gevaar te brengen of te hinderen , kortom , wanneer de Nederlandse weggebruiker niet al te veel dicht zou rijden op de verzekering , die de schade betaalt en er zich wat meer publiek fatsoen op de weg zou doen gelden , wel , dan hadden wij heel wat minder voorschriften nodig en was de weg geen voortdurend gevaar voor zijn gebruikers.
En om misverstand te voorkomen : deze beschouwingen hebben zeker ook betrekking op Zijne Majesteit de voetganger.
Op hem wellicht nog het meest !


