
SOURCE :

SECTION :

LENGTH :

BYLINE :

DATELINE : 29 september 1951

BODY :

HEADLINE : Armoede geen troef

HET is nog niet zo heel lang geleden dat een schrijver , die geld aannam voor zijn werk eerst zijn geweten moest zuiveren van zekere vooroordelen , omdat hij het beschamende gevoel had dat hij zich verkocht. Sommigen hadden die innerlijke tweestrijd al gauw beslecht en Shakespeare schijnt een van de eersten te zijn geweest , die een lief fortuintje bij elkaar wist te dichten , zonder dat zijn nagedachtenis daardoor ooit bezoedeld is. De pas ontslapen Shaw , die op alles aanmerkingen had , heeft nimmer bezwaren gemaakt tegen de millioenen , welke hij met zijn toneelspelen en critiek heeft verdiend. Hun bankrekening was even groot als hun talent en schreef de Balzac eigenlijk ooit voor iets anders dan voor geld en roem , eerst confectie- romannetjes bij het mud en toen hij zijn draai eenmaal had gevonden , meesterwerken , die meesterlijk werden betaald ? NIETTEMIN heeft zich de overlevering genesteld , dat een kunstenaar zijn beste tijd doormaakt als hij krom van de honger in een ellendig krot woont , door iedereen wordt uitgelachen en nagewezen , vele bekeuringen op zijn naam verenigt wegens openbare dronkenschap en tenslotte uit wanhoop zijn logies onder een bruggehoofd zoekt. Dit zou dan zijn prachtigste kans zijn om iets onsterfelijks aan de verrukte mensheid te leveren.
Volgens deze visie , die onmogelijk door de artist zelf kan zijn uitgevonden , begint het bederf wanneer ie geplaagde man zijn eerste doek of zijn eerste roman tegen een redelijke prijs heeft verkocht , zich eindelijk kan laten scheren , hele sokken aantrekken en zich voor 't eerst een beetje op zijn gemak voelt.
Komt de kunstenaar echter tot zelfmoord , dan is zijn faam voorgoed bij het nageslacht gevestigd.
Misschien gaat deze primitieve opvatting terug tot tijden , waarin de kunstenaar met landlopers , zigeuners en andere soorten onmaatschappelijke lieden over een kam werd geschoren. Ze waren er , maar je vroeg je af of ze er moesten zijn. En je huwbare dochters moest je maar zover mogelijk uit hun buurt houden.
EN nu de waarheid en niets dan de waarheid.
De kunst is een handwerk dat beloning vraagt.
Reeds de Grieken wisten dat armoede , in plaats van te inspireren , de mens vernedert en in hun gedachtenwereld was armoede gelijk aan schande. Nu kan men daartegen aanvoeren , dat vele auteurs , té vele , die schande uit alle macht trachten té voorkomen door maar raak te schrijven wat de grote massa eist , maar dat is een averechts bewijs , want dat slaat op iemands grotere of geringe geestelijke kwaliteiten. En zelfs in Nederland met zijn slechte litteraire soldij komt een goed vakman er niet gauw toe zijn peil tot commerciële hanteerbaarheid te laten zakken , als hij beslist beter wil.



