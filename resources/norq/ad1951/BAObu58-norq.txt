
SOURCE :

SECTION :

LENGTH :

BYLINE :

DATELINE : 1 september 1951

BODY :

HEADLINE : Canada worstelt met lonen en prijzen

Van onze correspondent

MONTREAL , 18 Aug. -

Van hogerhand mag dan beweerd worden dat de prijzen van levensmiddelen over niet al te lange tijd wel zullen gaan zakken , vandaag stond er in de krant , dat het brood en de melk binnenkort ook weer duurder worden. De onrust in de arbeiderswereld - er zijn al verscheidene stakingen aan de gang - kan alleen maar een averechtse uitwerking hebben.
Tot nu toe heeft de regering de inflatie trachten te bedwingen door belemmerende bepalingen op de credietverlening , door hogere belastingen en hogere rentevoet.
Die remmen zijn nu al maanden aangedraaid : maanden waarin de prijzen met steeds grotere sprongen omhoog zijn gegaan. Vijf maanden geleden verklaarde eerste minister St. Laurent dat de regering dan pas prijscontrole zou gaan instellen , wanneer zij er zeker van was dat zij effectief zou werken. En ondanks steeds grotere aandrang om zulk een controle in te voeren - omdat er van vele kanten aan de doeltreffendheid van de genomen regeringsmaatregelen wordt getwijfeld - ziet het er niet naar uit dat de overheid van gedachte is veranderd. En er moet gezegd worden dat het controlesysteem in de Verenigde Staten in dit opzicht weinig vertrouwen-wekkende resultaten heeft opgeleverd.
Het is natuurlijk heel gemakkelijk om de regering van alles de schuld te geven. Het is zeker de eenvoudigste manier , maar of het de juiste is staat nog te bezien. In het rapport dat senator Crerar over de kwestie heeft uitgebracht , staan interessante dingen welke ons inziens niet alleen voor Canada van belang zijn. Wanneer de lonen omhoog gaan zonder dat de productie per man evenredig stijgt , heeft dat bijna steeds een inflationnair effect. Einde Mei waren de kosten van levensonderhoud in de laatste twaalf jaar met 82 procent gestegen.
De loonindex in April 1951 stond echter op 225.5 tegen 100 in 1939. Met andere woorden : de lonen waren gemiddeld veel hoger gestegen dan de prijzen , maar omdat daar geen evenredige verhoging van de productie per man-uur mee gepaard was gegaan , kon het niet anders of de prijzen moesten wel omhoog gaan. Onlangs zei minister van financiën Abbott dat de productiviteit per hoofd de laatste vijf jaar niet merkbaar was toegenomen en die verklaring werd door de senaatscommissie eenvoudig als «alarmerend» beschouwd.
De totale productie in Canada was wel toegenomen , maar dat kwam bijna geheel doordat het aantal arbeidskrachten - ongetwijfeld mede een gevolg van de stroom immigranten welke het land binnenkomt - was gestegen en niet doordat de werkman meer produceerde dan eerst. En dat alles ondanks Canada's geweldige investeringen in nieuwe en doeltreffender productie- apparatuur.
Het is duidelijk dat alleen een aantal maatregelen samen het probleem kan oplossen. De productie per man moet omhoog. Dat wil zeggen dat de Canadees harder en efficiënter moet gaan werken voor de vervaardiging van defensie- en burgerlijke goederen. De vraag naar goederen zal moeten afnemen , nu er voor de bewapening zoveel af moet. Er moet worden gespaard of wel er moet zo weinig mogelijk worden gekocht ( in feite neemt het sparen ontstellend af ) . En verder zal de regering haar uitgaven - afgezien dan die voor defensiedoeleinden - drastisch moeten beperken.
Algemeen beschouwt men de verkorting van de werktijden en verhoging van de lonen als de grootste gevaren die Canada op het ogenblik bedreigen. Vandaar dat een regering die een veertigurige werkweek bij de spoorwegen - na de staking van verleden jaar - bevorderde , nu een hardnekkig beroep op de arbeiders doet om toch vooral harder en langer te gaan werken.
Vandaar dat minister Abbott vraagt om per dag veertig minuten extra te werken teneinde het aanbod van verbruiksgoederen op hetzelfde peil te handhaven , tien procent meer voor de defensie beschikbaar te krijgen en de inflatie de kop in te drukken. Het is een kwestie van «indien» en «dan». En het is geen wonder dat men zegt , dat het meer geluk dan wijsheid is , wanneer de pogingen van de regering slagen.
Intussen zit de Canadese huisvrouw met de narigheid.
Zij moet zien dat zij van het steeds minder «waard» wordende weekgeld het gezin voedt en kleedt.
En die smalle beurs is zeker mede de oorzaak dat er steeds meer getrouwde vrouwen gaan werken. In de jaren van dertig maakten vrouwen bijna 17 procent van de totale Canadese arbeidsmacht uit. Nu is dat percentage 25 procent. Toen was slechts tien procent van die vrouwen getrouwd en nu zelfs meer dan dertig procent.



