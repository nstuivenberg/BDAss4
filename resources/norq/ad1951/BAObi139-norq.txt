
SOURCE :

SECTION :

LENGTH :

BYLINE :

DATELINE : 29 september 1951

BODY :

HEADLINE : Op een redelijk bestaan gericht

DEN HAAG -

In het komende begrotingsjaar zal opnieuw het prijsbeleid in de landbouw er op zijn gericht de werkers in deze bedrijfstak een redelijke bestaansmogelijkheid te verschaffen. Tevens zullen prijsmaatregelen nodig zijn voor de producten , die voor de voedselvoorziening in Nederland van bijzondere betekenis zijn.
Tot de producten waarvan de prijsvorming nagenoeg geheel door de regering moet worden beheerst , kunnen worden gerekend tarwe , koolzaad , suikerbieten en consumptiemelk.
Geen volledige garantie zal worden gegeven aan de producten vlees , voedergranen , aardappelen en melk ( geen consumptiemelk ) .
Wel zal de garantie zodanig moeten zijn , dat voor het gemiddelde bedrijf onder normale omstandigheden op deze producten geen verlies wordt geleden.
Voor vlas en karwijzaad , blauwmaanzaad , erwten en bonen en vele tuinbouwproducten zal geen prijsregeling worden ontworpen. Het marktrisico komt geheel voor rekening van de producent.
Onder de tegenwoordige omstandigheden worden voor de eieren geen prijsmaatregelen in het vooruitzicht gesteld.
Wel is de Minister bereid met de georganiseerde landbouw in overleg te treden over het eventueel verlenen van een prijsgarantie voor eieren. Een strikte regeling van productie en afzet is dan echter noodzakelijk.
Ook in 1952, zo zegt de Minister , dient met kracht te worden gestreefd naar verdere opvoering van de kwaliteit der Nederlandse zuivelproducten , teneinde op de wereldmarkt de toenemende concurrentie van andere belangrijke zuivel producerende landen , met succes het hoofd te kunnen bieden.


