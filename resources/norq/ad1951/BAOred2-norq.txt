
SOURCE :

SECTION :

LENGTH :

BYLINE :

DATELINE : 3 juli 1951

BODY :

HEADLINE : Veelzeggende critiek

Sjafroeddin Prawiranegara , een van Indonesië's schaarse financieel-economische deskundigen , heeft in onverbloemde termen zijn bezorgdheid uitgesproken over het beleid van het nieuwe kabinet.
Men is uiteraard geneigd om deze oud-minister een minder vriendelijke gezindheid toe te schrijven jegens het kabinet , dat Natsir en de zijnen in zekere zin heeft verdrongen. Het zou echter een miskenning van deze bekwame man zijn om aan deze overweging al te veel gewicht te hechten.
De feiten zijn er bovendien om de ernst van Sjafroeddins waarschuwing te onderstrepen. De toegevendheid van de Indonesische regering jegens overdreven eisen van arbeiders en ambtenaren is een luxe , die de schatkist en de economische toestand niet toelaten.
De vrees is gewettigd , dat deze houding voortkomt uit de sterke binding , welke verscheidene ministers hebben met de revolutie van '45-'50.
Wij hebben dit reeds eerder gesignaleerd als het belangrijkste verschil tussen het zittende kabinet en dat van Natsir , en als een mogelijk gevaar.
Bij de zwakte van het nog onvolgroeide partijwezen in Indonesië , dat bovendien nooit geheel evenwijdig kan lopen aan de gang van zaken in het Westen , wordt het karakter van een kabinet meer bepaald door de persoon van de ministers dan door de partijen , die zij vertegenwoordigen.
Hierbij komt , dat naast en boven de partij-indeling in Indonesië twee stromingen tegen elkaar ingaan : van degenen , die inzien , dat de revolutie plaats moet maken voor consolidatie , nationale eenheid en samenwerking met het Westen , en van degenen - veelal Javanen - die de revolutie , waarin zij een rol hebben gespeeld , niet kunnen loslaten , die alleen wasechte Djokjase figuren vertrouwen , hun medestanders willen belonen en de voormalige federalisten verwerpen.
In de practijk is dit natuurlijk nooit een zo scherpe zwart-wit verdeling en men kan deze ook niet generaliserend toepassen op het gehele kabinet.
Dat echter vele ministers zich aangetrokken voelen tot de laatstgenoemde richting , en dat de economische opbouw van Indonesië hiervan een gevaarlijke terugslag dreigt te ondervinden , staat in Sjafroeddins critiek maar al te duidelijk te lezen.


