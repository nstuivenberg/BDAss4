
SOURCE :

SECTION :

LENGTH :

BYLINE :

DATELINE : 29 augustus 1951

BODY :

HEADLINE : Klein Geding

Verzekeringsbepalingen zijn er voor om nooit ofte nimmer begrepen te worden en ook de voorwaarden waarop Kloon Klaver als colporteur in dienst was getreden bij de assurantiemaatschappij lieten aan ingewikkeldheid niets te wensen over. Er was daar sprake in van een garantieloon en van provisie en van sommige premies , die hij om onnaspeurlijke redenen zelf mocht houden - gooi het maar in mijn pet en laat ons zien wat de politierechter van deze geschiedenis trachtte te maken.
Kloon bezat een gezond stel hersens dat hij de eerste tijd niet op de proef behoefde te stellen want de zaken gingen best en hij ving aanwervingen als vliegen. Toen kwam er slapte en de edele geestdrift voor zijn werkkring moest ijlings plaats maken voor moederlijke bezorgdheid ten opzichte van zijn maatschappelijk welzijn. Hij begon neer te zien op het geringe peil van zijn garantieloon en de mensen te verachten die hem moedwillig kort hielden door halsstarrig te weigeren een verzekering bij hem af te sluiten.
Hier volgt weer een onbegrijpelijke bladzijde in Kloons conduiteboekje , want hoe had hij het klaar gespeeld om , zoals hij beweerde , op zijn firma een vordering te hebben van negenhonderd gulden aan achterstallige provisies als hij dat percentage zelf telkens van de geïnde premies mocht aftrekken ? Was hij er te schuw voor geweest om dat privilege toe te passen of bestond er weer een andere bepaling , onder lid zoveel sub b , die hem er van weerhield het voorgaande au serieux te nemen ? Niemand zal het ooit weten en het enige dat Kloon er op den duur van afwist was , dat het allemaal veel eenvoudiger kon , dat de wereld er een stuk beter aan toe zou zijn als alle rompslomp vermeden werd en dat hij zich geroepen achtte daarvan het overtuigende bewijs te leveren.
Hij behield dus zijn garantieloon maar voortaan zag hij af van de regelmatige afrekening met zijn bedrijf.
Dat kwam hem ook veel beter en vooral veel voordeliger vit , want nu stak hij alle premies in zijn eigen zak. Dat bespaarde de firma bovendien de moeite van het becijferen der provisie.
Eerst had men geen erg , maar een zaak kan nooit zo slecht gaan of er komt altijd wel iets binnen en toen werd het tóch nog een afrekening , bij iemand die heel wat simpeler in zijn formuleringen is.
- Ik heb niet meer dan negenhonderd gulden aan premies gehouden , zei de verdachte. - Want die had ik te goed.
- Een maand , zei de officier onvermurwbaar.
Maar omdat Kloon inmiddels hofmeester is geworden op een oceaanboot verzekerde de rechter hem tegen herhaling van zijn wangedrag met tien weken voorwaardelijk : een voordelige premie , die Kloon wéér in zijn zak kon steken.


