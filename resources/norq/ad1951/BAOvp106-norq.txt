
SOURCE :

SECTION :

LENGTH :

BYLINE :

DATELINE : 28 augustus 1951

BODY :

HEADLINE : NOG STEEDS GEEN VORDERING. Roden eisen onderzoek naar «bomaanvallen». Ridgway blijft onbewogen

TOKIO. - «De geallieerden hebben met hun luchtaanval op Kaesong geprobeerd , de leden van de Noordelijke delegatie het leven te benemen en generaal Ridgway moet , indien hij prijs stelt op hervatting van de onderhandelingen over een wapenstilstand , verbindingsofficieren naar Kaesong zenden om opnieuw een onderzoek in t e stellen». Zo ongeveer luidt het communistische antwoord op het verzoek van Ridgway om de besprekingen te hervatten.
De lezing die de Roden na het incident te Kaesong hebben gegeven - de geallieerden zeiden na een vluchtig onderzoek al onmiddellijk , dat het geënsceneerd was - is nog fraaier geworden.
Volgens Radio-Peking is er namelijk op 22 Augustus niet één aanval op Kaesong gedaan door geallieerde militaire vliegtuigen , maar drie. De radio zond een gedetailleerd rapport over de aanvallen uit , waarin werd vermeld , waar elke bom precies viel en hoeveel schade er werd veroorzaakt. Peking voegde er nog aan toe , dat er geen sprake van was dat de Noordelijken de gevolgen van een luchtaanval hadden nagebootst.
De uitzending eindigde met de eis , dat generaal Ridgway de volledige tekst zou publiceren van alle boodschappen die er sinds 22 Augustus tussen het Noordelijke hoofdkwartier en het geallieerde zijn gewisseld over het incident. «Wij wachten nu op het antwoord van generaal Ridgway» , aldus Radio-Peking.
Het lijkt niet waarschijnlijk , dat generaal Ridgway genoegen zal nemen met deze uiteenzetting of dat hij inderdaad een commissie zal zenden om de onderzoeken.
Men heeft niet de indruk in het geallieerde hoofdkwartier , dat de Noordelijken inderdaad de besprekingen geheel willen afbreken. Men leidt dat af uit de door Peking omgeroepen boodschap , waarin wordt gezegd : «Wij stellen u hierbij nogmaals voor , een serieuze , verantwoordelijke houding aan te nemen met betrekking tot deze ernstige provocatie. Slechts dan is er een garantie voor de voortzetting van de onderhandelingen om te komen tot een rechtvaardige en redelijke wapenstilstandsovereenkomst.»


