
SOURCE :

SECTION :

LENGTH :

BYLINE :

DATELINE : 7 juli 1951

BODY :

HEADLINE : Het actieve Volendam

Van onze verslaggever

VOLENDAM. -

Voor vreemdelingenverkeer kan méér gedaan worden , ook in Volendam. Dit was de inspirerende gedachte voor een vijftal particulieren , dat de daad bij het woord voegde door net bouwen van een tentoonstellingsruimte aan het zg. Slobbeland. Architect W. M. Schuitemaker uit Purmerend ontwierp een gebouw , dat er aan de buitenkant een beetje uitziet als een groot visserijbedrijf. Drie karakteristieke Volendamse puntdakjes bekronen het geheel , dat een vloeroppervlakte heeft van ongeveer driehonderd vierkante meter.
De expositieruimte zal op 15 Juli min of meer officieel worden geopend met een tentoonstelling van schilderijen , die betrekking hebben op de Zuiderzee en alles wat daarbij behoort.
Ook de Amsterdamse eethuysjes-koning Nicolaas Kroese zag toekomst in Volendam en van hem komt dus een eethuisje , naast de expositiezaal.
De gemeente wilde bij al dit particuliere initiatief blijkbaar niet achterblijven en gaat een jachthaven aanleggen.
De zeil-enthousiasten zullen er dit seizoen nog niet van kunnen profiteren , net zomin als van het hotel , dat men in de buurt van de jachthaven wil bouwen.
Vreemdelingen zullen zich tenslotte nog op de hoogte kunnen stellen van de muzikale ontplooiing van Volendam , via de klanken , voortgebracht in de muziektent , die ook al zal worden gebouwd.



