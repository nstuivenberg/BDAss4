
SOURCE :

SECTION :

LENGTH :

BYLINE :

DATELINE : 29 augustus 1951

BODY :

HEADLINE : Locomotief uit elkaar gespat. Scandinavië-expres miste de boot

HAMBURG. -

Op de lijn Hamburg -Bremen is gisteren een locomotief van een goederentrein uit elkaar gesprongen.
De locomotief kwam dwars op het tegenspoor te liggen , waardoor een goederentrein uit de tegenovergestelde richting ontspoorde. De machinist , de stoker en een reservemachinist van de eerste trein kwamen om het leven.
Twaalf wagons van de tweede trein ontspoorden en twee oliewagens vlogen in brand. De reddingswerkzaamheden werden ernstig belemmerd doordat de brandende olie het de te hulp gekomen werkploegen onmogelijk maakte , de locomotief te naderen.
Het ongeluk had tot gevolg , dat de Scandinavië-expres in beide richtingen moest worden omgeleid , hetgeen ernstige vertraging met zich bracht.
In plaats van over Hamburg-Bremen -Osnabrück rijden de treinen nu de omweg Hamburg-Ulzen-Hannover-Osnabrück.
De Scandinavië-expres , die gisteravond om 20.10 uur in Oldenzaal had moeten zijn , kwam daardoor een uur en veertig minuten te laat aan. De trein had normaal om 23.35 te Hoek van Holland moeten aankomen. Gisteravond is beslist , dat ondanks de vertraging van de treinen de nachtboot naar Engeland op tijd zou vertrekken.
De expres Hoek van Holland-Hamburg , die gisteravond op de normale tijd , 19.57, uit Hoek van Holland is vertrokken , had uiteraard eveneens een vertraging van ongeveer een uur en veertig minuten , evenals de expres Hamburg- Hoek van Holland , die gisteravond om half twaalf uit Hamburg is vertrokken en volgens de dienstregeling om 10.30 vanochtend in Hoek van Holland moet zijn , en de Scandinavië-expres die vanochtend om 6.53 uur uit Hoek van Holland vertrekt.
Waarschijnlijk zal het traject waarop het spoorwegongeluk is gebeurd , pas vanmiddag weer berijdbaar zijn.


