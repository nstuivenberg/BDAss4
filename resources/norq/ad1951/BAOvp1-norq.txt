
SOURCE : 

SECTION : 

LENGTH : 

BYLINE : 

DATELINE : 2 juli 1951

BODY :

HEADLINE : De wapenstilstand in Korea. Roden bereid tot praten. Uitstel bevalt Washington slecht.

WASHINGTON.

Het bericht , dat de Chinese en Noordkoreaanse opperbevelhebbers bereid zijn besprekingen te beginnen over een wapenstilstand in Korea , vervult de oorlogsmoede wereld met nieuwe hoop , maar de politici van het Amerikaanse State Department en verscheidene afgevaardigden in de Uno hebben zich over hun verwachtingen zeer voorzichtig uitgelaten. Zij staan namelijk sceptisch tegenover het bericht van de aanvaarding van generaal Ridgway's voorstel , zoals dat gistermiddag om half twee Nederlandse tijd door radio-Peking is omgeroepen. Juist één jaar en een week na het uitbreken van de oorlog in Korea maakten de communisten het volgende aan het opperbevel van de Uno-legers bekend : Uw verklaring d.d. 30 Juni van dit jaar betreffende vredesbesprekingen is ontvangen. Wij hebben volmacht om u mede te delen , dat wij er in toestemmen uw vertegenwoordigers te ontmoeten voor onderhandelingen over het beëindigen van militaire actie en het tot stand brengen van een vrede. Wij stellen voor , dat de ontmoeting zal plaats hebben in het gebied van Kaeson , op de 38ste breedtegraad. Indien gij daarmee accoord gaat , dan zijn onze vertegenwoordigers bereid de uwe te ontmoeten tussen 10 en 15 Juli 1951. De boodschap was ondertekend door generaal Peng Teh-Hoeai , de bevelhebber der Chinese «vrijwilligers» in Korea en de Noordkoreaanse maarschalk Kim Il Soeng. Het was de eerste keer , dat de naam van de Chinese commandant officieel werd genoemd. De generale staf in Tokio was in diepe rust , toen het bericht binnenkwam , maar spoedig was alles in rep en roer en werd alles gedaan om de inhoud zo snel mogelijk aan de troepen in de frontlijn bekend te maken. 

Wat willen Roden ?

Op het Amerikaanse ministerie van buitenlandse zaken vraagt men zich thans het volgende af : Waarom moet het tien tot vijftien dagen duren , voordat de vijandelijke commandanten te velde in contact moeten treden met de afgezanten van generaal Ridgway ? Wat bedoelen de communisten met de verbinding van de woorden «wapenstilstand» en «vrede» in de zin : «onderhandelingen over het beëindigen van militaire actie en het tot stand brengen van een vrede» ? Het laatste kan betekenen , dat de communisten op de aanstaande ontmoeting niet alleen de zuiver militaire kwestie van een wapenstilstand willen bespreken , maar ook bredere , politieke problemen , zoals de politieke toekomst van Korea. Dat zou de verklaring kunnen zijn van de voorgestelde speling van tien a vijftien dagen , welke de communisten in dat geval nodig zouden hebben om zich voor een conferentie op grote schaal voor te bereiden. Het communistische antwoord wordt te Washington in ieder geval «vaag en fragmentarisch» genoemd en de commentaren van die zijde zijn dan ook heel wat sceptischer dan die uit de andere hoofdsteden. Men acht zelfs het gevaar niet uitgesloten , dat het een manoeuvre is om de Rode troepen een adempauze voor een nieuw optreden te geven. Officieel commentaar van minister Acheson of president Truman was gisteravond echter nog niet bekend.

Reacties optimistisch

Te Londen zei de Britse minister van defensie Shinwell : Het is opwekkend nieuws. Ik hoop , dat het zal betekenen , dat wij binnenkort een viermogendhedenconferentie zullen aanschouwen. De reactie in de andere Europese hoofdsteden is even optimistisch. Parijs : Wij zijn zeer voldaan over het antwoord der communisten en hopen nu op een spoedige regeling. Bonn : Een wapenstilstand in Korea zou de vooruitzichten op wereldvrede zeer verbeteren. Brussel : Een overwinning voor de beginselen van de Verenigde Naties en een beslissende nederlaag voor de agressieve krachten. Rome : Een heldere zonnestraal breekt door de oorlogswolken. Alleen de Zuidkoreanen zijn allerminst ingenomen met de vooruitzichten op vrede in hun land. Te Poesan hebben duizenden een door de regering ondersteunde demonstratie bijgewoond tegen een staken van het vuren , voordat de Mantsjoerijse grens zal zijn bereikt. De leuzen waren : «Plant de nationale vlag aan de Mantsjoerijse grens» en «vecht tot de laatste druppel bloed voor de eenheid van ons land». De strijd aan het front heeft zich gisteren beperkt tot patrouille-activiteit en sporadisch artillerievuur.
