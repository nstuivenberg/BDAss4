
SOURCE :

SECTION :

LENGTH :

BYLINE :

DATELINE : 1 september 1951

BODY :

HEADLINE : Economische Unie met België

De onderhandelingen , welke Donderdag door enige Belgische en Nederlandse ministers te Brussel zijn gevoerd en welke door nader beraad vandaag zullen worden gepreciseerd , hebben duidelijk aangetoond , dat enerzijds van een volslagen economische unie tussen Nederland , België èn Luxemburg vooralsnog geen sprake is , maar dat anderzijds toch wordt ingezien , dat de overheid ( vooral hier te lande ) de zaken een beetje meer op haar beloop moet laten. Vandaag zullen de experts te Anneville erover te rade gaan , of het mogelijk en wenselijk is de Belgische invoer van bepaalde producten te binden aan een zogenaamd plafond , dat dan berekend zou worden naar de situatie in het eerste kwartaal van dit jaar. Van contingentering heeft men derhalve afgezien en daarmede is ongetwijfeld een belangrijke beslissing genomen , zij het dan in negatieve zin. Een plafond immers veronderstelt bewegingsvrijheid tot een bepaalde grens , terwijl contingentering het geheel bestrijkt.
Waar dit plafond nodig geacht wordt om redenen van monetaire aard , zal dus in de betalingscapaciteit van Nederland de begrenzing van de invoer van bepaalde goederen worden gevonden.
In feite worden deze plafonds dus éénzijdig bepaald. Het is Nederland als schuldenaar , dat op een gegeven ogenblik zou zeggen : «Nu kunnen wij van dat of dat product gedurende dit kwartaal niet meer afnemen».
Het is intussen de vraag , of de plafonds wel zullen worden bereikt , want de Belgische invoer neemt de laatste tijd vooral in de textielbranche af.
Blijkt op het eind van dit jaar , dat de plafonds niet bereikt zijn , dan is er dus niets gebeurd. Tot goed begrip diene , dat deze plafonds niet zullen gelden voor de 60% van de Belgische invoer , welke in de vrije zone te rangschikken zijn. Voor de op de hierbij behorende lijsten komen dus geen plafonds.
Deze en dergelijke maatregelen accentueren nog eens het verschil tussen de Nederlandse en de Belgische economische politiek. Hier te lande wil men nog steeds de hand in de economische pap houden en als het de gehele hand niet kan zijn , dan ten minste nog een vinger. Wij staan hier voor een verschil in economische mentaliteit en men zou de vraag kunnen stellen , of er ooit een werkelijke economische unie tussen beide landen tot stand kan komen , zolang dat verschil in economische mentaliteit blijft bestaan.



