
SOURCE :

SECTION :

LENGTH :

BYLINE :

DATELINE : 29 augustus 1951

BODY :

HEADLINE : Australië kan arbeiders bij de spoorwegen gebruiken. Kansen voor Nederlandse ongeschoolden

Van onze verslaggever

DEN HAAG -

Enige duizenden ongeschoolde arbeiders zullen over ongeveer drie maanden voor lichte en zware arbeid kunnen worden geplaatst als wegwerkers bij de spoorwegen in Nieuw Zuid Wales. Ook in andere Australische staten worden wegwerkers bij de spoorwegen gevraagd. Hun taak zal bestaan uit het controleren van spoorbanen , het aanleggen van nieuwe lijnen en het verrichten van reparaties.

Uiteraard zullen hiervoor immigranten in aanmerking komen en ongetwijfeld zal ook thans weer een Nederlands contingent met vreugde worden tegemoet gezien. De Nederlandse immigranten staan in Australië om hun werkkracht en hun levenswijze buitengewoon goed aangeschreven. Zij nemen de eerste plaats in , gevolgd door de immigranten uit de Scandinavische landen.
In dit licht mogen we dan ook misschien het bezoek zien van de heer Arthur Nutt , de tweede man van het departement voor immigratie in Australië , die een bezoek aan ons land heeft gebracht en uitgebreide besprekingen heeft gevoerd met vertegenwoordigers van het departement van Buitenlandse Zaken en van de Stichting Emigratie.
De heer Nutt heeft verscheidene rapporten uitgebracht aan de regering in Canberra en wij mogen verwachten , dat deze adviseerden om de immigratie in Australië van Nederlanders te verruimen.
Of dit advies een gunstig onthaal zal vinden bij de Australische regering is nog een open vraag.


