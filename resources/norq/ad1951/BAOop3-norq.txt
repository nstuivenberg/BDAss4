
SOURCE :

SECTION :

LENGTH :

BYLINE :

DATELINE : 25 september 1951

BODY :

HEADLINE : Hoofdinspecteur Muller zegt verder : Ons land is niet met het verkeer meegegroeid

Hulp van publiek en techniek nodig De verkeersontwikkeling op de wegen in de laatste tientallen jaren werd beheerst door de sterke motorisering van de vervoersmiddelen.
Die motorisering bracht een omwenteling in verkeer en vervoer teweeg , welke enigszins te vergelijken is met die welke de aanleg van de spoorwegen in de vorige eeuw bracht. Het grote verschil ligt echter hierin , dat de spoorwegen zich ontwikkelen over eigen , vrije banen , die vrijwel geheel werden afgesloten. Het spoorwegverkeer ontwikkelde zich dus eigenlijk nadat de spoorwegbaan was aangelegd. Hoe anders is dit bij het wegverkeer ; men fabriceerde millioenen auto's , zonder dat men zich veel zorgen maakte over de vraag waar ze zouden moeten rijden en wie ze zou gaan besturen.
Dit leidde er toe , dat men overal ter wereld te laat kwam met de aanpassing , die op velerlei gebied nodig was : steden-, wegen- en bruggenbouw , verkeerswetgeving -controle en -rechtspraak , opvoeding tot goede rij- en loopgewoonten , alles in verband met de verschijning van de gemotoriseerde vervoermiddelen. Vooral in de steden , waar veranderingen in het wegen- en stratenplan zoveel moeilijkheden opleverden en aanpassing dus vaak nauwelijks mogelijk was , ontstonden grote verkeersproblemen. Hoe groter nu de achterstand op dit gebied werd , hoe meer er geëist werd van het aanpassingsvermogen van de weggebruikers zelf.
Al spoedig bleek , dat zonder dat de politie er zich mee bemoeide , het verkeer niet kon worden verwerkt en zo kreeg de politie er een nieuwe taak bij : regeling van het verkeer. In enkele gevallen geschiedde dat ook reeds in het tijdperk van paard en wagen , gelijk in Londen , maar de eigenlijke verkeersregeling met moderne hulpmiddelen ontwikkelde zich in de laatste halve eeuw , hier te lande na 1920 Ook bleek , dat toezicht en controle op de weggebruikers en de voertuigen en de handhaving van de verkeersvoorschriften veel van de politie eisten Het verkeerswerk breidde zich sterk uit en voor speciaal opgeleide manschappen en gemotoriseerde voertuigen voor de politie moest worden gezorgd.

Steeds groter

In zekere zin was dat dus nodig , omdat het onmogelijk was gebleken tijdig voor veilige wegen , straten , voet- en rijwielpaden en parkeer- en expeditieruimten te zorgen.
In dit stadium verkeren wij thans nog en daar wij hier te lande eigenlijk nog midden in de ontwikkelingsperiode zitten , is te verwachten , dat de moeilijkheden voorshands steeds groter zullen worden. De «strijd» , als we het zo mogen noemen , voor een veilig en ordelijk verkeer is er nl. een zonder uitzicht , zolang hij voornamelijk moet worden gevoerd door politie en justitie enerzijds en de weggebruikers , als mensen met allermenselijkste tekortkomingen , anderzijds.
De politie staat bij haar taak wel niet geheel alleen , immers er zijn verenigingen en bonden die haar terzijde staan en die zonder de dwangmiddelen , welke de politie wel heeft , trachten een veiliger verkeer te bereiken , maar de laatste jaren hebben uitgewezen dat deze taak toch in hoofdzaak op de politie neerkomt.
In wezen is zij daar minder geschikt voor , omdat de politie daarbij buiten haar eigenlijk arbeidsterrein komt.
Het voeren van propaganda , het les geven op scholen , het organiseren van veilig verkeersdagen met optochten en andere attracties behoort niet tot de taak van de politie.
Zij kan en moet haar medewerking er aan geven , maar het moet eigenlijk van andere instanties uitgaan. Zolang dit laatste niet met vrucht geschiedt , kan de politie zich echter moeilijk aan de haar opgedrongen taak onttrekken , omdat de opvoedende waarde die van dergelijke acties uitgaat , zeker niet kan worden gemist.
De politie raakt er echter mee in moeilijkheden.
Wanneer zij dergelijke pogingen onderneemt , ligt het in de lijn , dat zij het publiek met een zekere tegemoetkomendheid behandelt , zich als het ware van de zacht vermanende en waarschuwende zijde laat kennen. Dit nu is de laatste jaren op grote schaal het geval geweest. Zeer veel is er gewaarschuwd en vermaand , het «zachte broodjes bakken» werd eigenlijk regel , het strengere optreden uitzondering.

Twee meningen

De vraag is nu of dit de juiste weg is geweest.
Hierover zijn de meningen zeer verdeeld , zowel in politiekringen als bij de burgerij. Er zijn er , die als het ware smeken om van de huns inziens verkeerde weg terug te keren en fors te gaan optreden tegen de verkeersovertreders , anderen echter menen dat het huidige systeem op den duur meer succes zal hebben.
De laatsten zeggen , dat de verhouding tussen het publiek en de politie een zeer vriendschappelijke moet zijn , gebaseerd op wederzijdse welwillendheid Zij geloven , dat op deze basis een vrijwillige nakoming van wat de politie gaarne wil , gemakkelijker is te bereiken dan een door dwangmiddelen ondernomen poging daartoe. Formeel gezien is het geschil spoedig beslecht : de politie heeft bij het constateren van verkeersovertredingen proces-verbaal op te maken , de wet draagt haar dat op. De practische onmogelijkheid daarvan , gepaard aan een ruimere opvatting van wat men rekent tot de taak van de politie , heeft echter tot een gans andere werkwijze geleid.
Men kan zich van de strijdvraag natuurlijk ontdoen door te wijzen op de bekende middenweg en mogelijk zou die ook hier de beste kunnen blijken te zijn , maar het afpalen daarvan zal thans zeker niet gemakkelijk meer zijn.

Geen vaste lijn

In de gedurende de laatste jaren gevolgde wijze van optreden schijnt overigens enige kentering te komen. De roep naar strenger optreden wordt steeds duidelijker gehoord , zowel bij de politie en justitie als bij de burgerij.
Onze persoonlijke opvatting over deze zaak doet hier weinig ter zake , maar we zouden gaarne enige opmerkingen maken over het tot nu toe in Nederland gevolgde beleid.
Het lijkt ons toe , dat er weinig sprake is van een vaste lijn in de wijze van optreden van de politie in verkeerszaken.
Niet alleen zijn er landelijk grote verschillen van inzicht bij hen die daarbij leiding moeten geven , maar ook varieert dit optreden dikwijls sterk in dezelfde plaatsen : nu eens wordt de zachte dan weer de strenge bestrijdingsmethode toegepast. Op deze wijze weet zowel de politie-ambtenaar als de burger dikwijls niet waar hij aan toe is. wat weinig bevorderlijk is voor een juiste wijze van optreden en dikwijls tot moeilijkheden met het publiek aanleiding geeft.
Bovendien heeft het verkeer een sterk intercommunaal karakter , zodat een gelijkvormige uitvoering op dit gebied bij de politie wenselijk is. Hoewel er steeds individuele verschillen zullen blijven doordat op iedere politieman een eigen stempel is gedrukt , mag de algemene lijn o.i. niet ontbreken.
Naast de beide tegenover elkaar staande opvattingen , n.l. die van de strenge en die van de zachte heelmeester , is er nog een bekend twistpunt , dat tot verschil van inzicht tussen het publiek aan de ene en de politie aan de andere kant aanleiding geeft : de wijze waarop de controle in de practijk geschiedt. Twee bekende voorbeelden daarvan zijn : de controle in burgerkleding en de vroeger toegepaste controle op de naleving van de maximum-snelheidsgrenzen door middel van chronometers. Het eerste heeft thans weer eens de belangstelling , omdat de Amsterdamse politie tot dit middel haar toevlucht heeft genomen.
Het is met deze controle in burgerkleding eigenaardig gesteld. Tegen in burgerkleding opererende politie heeft niemand bezwaren , zolang zulks zich beperkt tot recherche- en soortgelijke werkzaamheden. Men ageert echter onmiddellijk fel , indien - zoals op het ogenblik het geval is - de verkeerspolitie zich «vermomt». Naar onze mening is deze aversie vooral terug te voeren tot het feit , dat de weggebruikers het overtreden van de verkeersvoorschriften zo weinig voelen als iets afkeurenswaardigs. Men kan er meestal vrede mee hebben , dat men wordt gevangen door een politieman in uniform , maar om op dergelijke feiten door een in burger geklede agent te worden betrapt , dat «neemt» een deel der burgerij niet.

In arren moede

Men kan gerust aannemen , dat de Amsterdamse politie dit hier te lande minder gebruikelijke middel in arren moede heeft toegepast , omdat zij meende , dat alle andere middelen hadden gefaald.
Het middel is n.l. ook voor de politie niet bepaald aanlokkelijk , maar als het er toe zou bijdragen de verkeersveiligheid belangrijk te verhogen , dan geloven we dat men over de bezwaren heen zou moeten stappen. Het is natuurlijk de vraag of men op de goede weg is met dergelijke middelen toe te passen , waarvan men de uitwerking niet precies kent en persoonlijk voelen we meer voor een weloverwogen plan op landelijke basis.
Zelfs bij een organisatie als die van de Nederlandse politie , waarin een éénhoofdige leiding ontbreekt , moet het toch mogelijk zijn tot een evenwichtig en gelijkvormig politiebeleid in verkeerszaken te komen. Thans ontbreekt vrijwel elke lijn en waar een begin van eenheid aanwezig leek , wordt deze helaas al te vaak weer verbroken.
Het is o.i. jammer , dat bij de bestrijding van de verkeersonveiligheid zowel van particuliere als van overheidszijde zo weinig wordt ingezien , dat men slechts zij aan zij een gesloten front vormende , kans op succes kan hebben.
Wij weten uit eigen ervaring hoe moeilijk het is goede resultaten te krijgen , immers het gaat er in wezen om de mens te veranderen en hem , met of zonder dwang , in een bepaalde richting te krijgen. Slechts met de grootste inspanning en met de beste methoden zal dit gelukken. Met versnipperde krachten en systeemloze experimenten komt men er zeker niet.

Medewerking nodig

Wij zijn van mening , dat de politie zeker kan bijdragen tot een veiliger en ordelijker verkeer. Haar pogingen staan of vallen echter met de medewerking , hoe dan ook verkregen , van het publiek zelf.
Men make de politie niet te gauw verwijten , indien het met het verkeer niet goed gaat. Zij beheerst dit terrein slechts ten dele. Veel meer mag men in de toekomst verwachten van de hulp van de techniek. Wanneer de economische omstandigheden het weer toelaten , zal men de bestaande wegen sterk moeten saneren en bij aanleg van nieuwe terdege rekening moeten houden met de hier te lande nog slechts zeer ten dele voltooide omwenteling op verkeersgebied.
Vooral in dit omwentelings- en overgangstijdperk moet men de politie in haar moeilijke strijd voor een beter verkeer steunen. Men kan er toe medewerken door de middelen en methoden , door de politie toegepast , niet reeds bij voorbaat te veroordelen en vooral niet wanneer men er persoonlijk door wordt getroffen.
Men bedenke bij dit laatste , dat ook kleinere verkeersvergrijpen belangrijk genoeg zijn om te worden bestreden , daar in de veelheid daarvan de oorzaak ligt van het dikwijls chaotische en rommelige karakter , dat ons Nederlandse verkeer kenmerkt.

Kader : HOOFDINSPECTEUR K. J.
Muller , chef van de Rotterdamse Verkeerspolitie , vervolgt in nevenstaand artikel zijn beschouwing over het steeds moeilijker en ingewikkelder wordende verkeersvraagstuk.


