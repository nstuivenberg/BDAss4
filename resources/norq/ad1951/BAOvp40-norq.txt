
SOURCE :

SECTION :

LENGTH :

BYLINE :

DATELINE : 5 juli 1951

BODY :

HEADLINE : VIER NOTA'S VAN WIJZIGING. Mr Lieftinck komt de Kamer tegemoet. Vergadering geschorst

DEN HAAG. -

Minister Lieftinck heeft nog gisteravond verscheidene wijzigingen aangebracht in zijn jongste belastingplannen , die zoveel bezwaren hadden ontmoet in de Tweede Kamer. De nota's van wijziging betreffen zowel het weeldetarief van de omzetbelasting , als de inkomsten-, de loon- en de vermogensbelasting.
Het weeldetarief van dertig procent in de omzetbelasting heeft de minister laten vallen ; met een wijziging op zijn voorstel betreffende de vermogensbelasting wil hij voorkomen , dat het belastingbedrag voor inkomsten- plus vermogensbelasting meer zou kunnen zijn dan negentig procent van het inkomen en verder is hij teruggekomen op wijziging van de bestaande regeling van de kinderaftrek.
De Kamer had in haar vergadering van gistermiddag de motie van den heer Van den Heuvel ( ar ) verworpen. Deze motie had de bedoeling het weeldetarief van de omzetbelasting te vervangen door een verzwaarde heffing bij de bron , dus bij de levering door de fabrikant. De meerderheid van katholieken en Partij van de Arbeid gaf gehoor aan de bezwaren van de minister , waarbij de communisten zich uit anderen hoofde aansloten , zodat er 54 stemmen tegen werden uitgebracht.
Daartegenover stond een oppositie van 25 stemmen , de anti-revolutionnairen , de chr. historischen , de VVD , en de staatkundig gereformeerden.
Onmiddellijk daarop reeds diende minister Lieftinck een nota van wijziging in op hetzelfde onderwerp. Daarin werd het weeldetarief van dertig procent teruggebracht tot vijftien procent , het bestaande tarief , dat wordt geheven bij de levering van kleine meubelen , versierd glaswerk , verzilverde voorwerpen , handschoenen , luxe postpapier , sieraardewerk en antiquiteiten. Dat zou op een daling van de opbrengst van de omzetbelasting komen van rond 3 1/2 millioen gulden , maar de minister wil nu zes millioen halen uit de verhoging van het zogenaamde tussentarief ( zes procent bij de bron ) met één procent tot zeven procent.
Dan heeft de minister tenslotte ook nog een nota ingediend over de inkomsten-, de loon- en vermogensbelasting. Daarin wordt o.a. de bestaande regeling voor kinderaftrek gehandhaafd. Daar de verhoging van 300 gulden op het inkomen van inwonende kinderen zal komen te vervallen , blijft - indien deze laatste wijziging zal worden aanvaard - inkomstenbelasting voor grote gezinnen in het algemeen genomen gelijk.
De Tweede Kamer zal waarschijnlijk reeds vanmiddag de jongste wijzigingen in behandeling nemen.


