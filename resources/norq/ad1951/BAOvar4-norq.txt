
SOURCE :

SECTION :

LENGTH :

BYLINE :

DATELINE : 3 juli 1951

BODY :

HEADLINE : In een notedop de Stille Zuidzee over III. De Pagan komt terecht in een razende cycloon. De elementen losgebroken

Inleiding : John Caldwell is met een zeilboot uit Panama vertrokken voor een tocht naar Sydney waar zijn vrouw Mary op hem wacht. Aangezien hij geen plaats kan krijgen op een passagiers- of vrachtboot , heeft hij een zeilboot gekocht om de reis naar Australië te maken. Hij kan nauwelijks zeilen en ondervindt dan ook allerlei moeilijkheden. Toch zet hij door. Totdat hij met z'n scheepje in een hevige cycloon belandt. Het derde en laatste verhaal , dat wij over Johns avonturen brengen , beschrijft zijn wederwaardigheden tijdens de cycloon. Evenals beide vorige verhalen is het ontleend aan het boek Roekeloze Vaart , dat is verschenen bij Scheltens &amp ; Giltay , uitgeversmaatschappij te Amsterdam. Het eerste verhaal verscheen in ons blad van Zaterdag 9 Juni , het tweede op Maandag 18 Juni.

Wie van ons weet uit ervaring wat een cycloon is ? John Caldwell had er wel eens iets over gelezen en hij wist , dat een cycloon in principe overeenkomt met een lichte wervelwind , die 's zomers over straat danst. Alleen gebeurt alles op veel groter schaal. De kern er van is een klein gebied met een zeer lage luchtdruk en kalme lucht.
Buiten de kern van de storing heerst een zeer hoge druk. Geweldige winden , waarvan de kracht , naarmate zij de kalme kern naderen , steeds toeneemt , wervelen in cirkelvormige bewegingen om het centrum heen. Na zijn tocht met de Pagan over de Stille Oceaan weet John wèl wat een cycloon is.
Hij kwam er middenin en de 5de September 1946, de dag waarop hij in de cycloon belandde , werd het begin van de meest beslissende en bijna fatale gebeurtenis van de hele reis.
De dag nadat hij uit Caroline Island was vertrokken was het reeds 's middags om drie uur donker geworden en doodstil in de atmosfeer.
John had alle zeilen - behalve de fok - geborgen. Na enige tijd hoorde hij uit Noordelijke richting langs de horizon zacht fluiten. De symptomen wezen erop , dat een cycloon in aantocht was. Een zware , donkere wolk dreef over en ze bracht wind en regen. John bleef aan dek , ondanks de nattigheid , want hij voelde zich niet op zijn gemak en had niet de moed om naar de kajuit te gaan.
Telkens draaide de wind en veranderde de snelheid waarmee de golven aanrolden.
Tegen de avond was de laatste bui uitgewoed. Uit de grillig gevormde dreigend neerhangende wolken gutste de regen neer en een wind met een kracht van een lichte storm , stak op. De wind joeg de golven op , zodat ze John van alle kanten bedreigden. Zijn vermoeden was uitgekomen. Hij wist nu wel zeker , dat hij midden in een cycloon zat. Even boven de top van de mast joegen de grijze wolkenflarden over hem heen. De wind woei nog steeds uit het Noorden en het feit , dat hij niet was gedraaid , vergrootte zijn bezorgdheid. John ging naar voren , naar het kajuitsdek , en keek met de arm om de mast geslagen naar wat zou komen. Toen het zo donker als de nacht was geworden , ging hij in zijn kooi liggen en wachtte.

Waterravijn

De opkomende cycloon begon nog dreigender om zich heen te slaan. Op zijn horloge zag hij dat het even over achten was. Hij opende de deur van de kajuit en keek voorzichtig door een kier naar de luidruchtige nacht. Sissend sloegen de zware golven tegen het scheepje en verdwenen dan grommend in de duisternis.
Het was alsof de Pagan stil lag ; nu op een heuvel dan weer in een waterravijn.
De wind kwam nog steeds uit dezelfde hoek en John wist nu zeker dat de Pagan precies in de baan van de cycloon was gekomen. Hij trok zijn hoofd weer naar binnen en sloot de deur.
Voor de eerste maal sjorde hij zich aan zijn kooi vast en wachtte.
Een paar uur later werd de Pagan door nog zwaardere windvlagen en golven gebeukt , zodat hij als door een serie aardschokken trilde. Tegen twee uur in de morgen kreeg de wind nog meer kracht en John hoorde een snerpend geluid.. één van de wanten was geknapt.
Het geluid deed denken aan het kreunen van een gewond dier. John gluurde weer naar buiten. De wind die nog voortdurend in hevigheid toenam , dreigde hem te verpletteren. Het gebroken want sloeg als een zweeptouw heen en weer. Het betekende onmiddellijk gevaar voor de meer dan tien meter hoge mast. Daar moest wat aan worden gedaan.

Overboord

Voor John zich op dek waagde bond hij een zware lijn om zijn middel , die hij aan de handreling van de kajuitsopbouw bevestigde. Hij wachtte een ogenblik af , waarop het dek niet onder water stond , sprong naar buiten , sloeg de deur achter zich dicht en ging languit in de kuip liggen met z'n gezicht naar boven.
De tastende windvlagen vonden de plooien van zijn hemd , bolden het , rukten de knopen eraf en scheurden het in flarden.
John had al zijn kracht nodig om te blijven liggen. Hij wachtte tot een stortzee zijn waterlast over hem had uitgestort en« bereidde zich voor om de lijn om zijn middel los te maken en die een meter verder weer vast te zetten zodat hij de boeg zou kunnen bereiken. Tussen twee golven in verzette hij de lijn van het ene vaste punt naar het andere en meer dan eens zou hij zonder reddingslijn een prooi zijn geworden van het begerige , groene water , dat hem over de achtersteven wilde meesleuren. Toch gelukte het. Hij zette het voorstag zo snel mogelijk los , greep het stevig beet en kroop terug naar de wanten. Zich de tijd gunnend maakte hij al liggend de wanten weer in orde en toen het zo ver was voelde hij zich gerust.
Het rijzende , dalende water overspoelde het dek , maar het leek John minder gevaarlijk nu de mast weer stevig stond. Onvoorzichtig genoeg maakte hij de grove fout rechtop te gaan zitten. Met vervaarlijke kracht schoot de wind uit en John werd in een houding gewrongen waarin hij volkomen machteloos was. Hij werd opgelicht door het kolkende water , tegen de kajuitsopbouw gesmakt , daarna in het want en vervolgens over de reling in de kokende zee geslingerd.
Gelukkig had hij de lijn nog om het middel. De rukkende golven draaiden hem in het rond , trokken en klauwden..
De reling van de Pagan verdween in het water en John graaide hulpeloos rond in de schuimende hel om ergens houvast te krijgen. Hij hield z'n mond dicht om zo weinig mogelijk water binnen te krijgen. Ondertussen werd hij al vechtend tegen het geweld van de zee tegen de romp van de boot geslingerd , nu eens boven water dan weer er onder.
Het gevecht met de oppermachtige golven had hem in enkele minuten van zijn krachten beroofd. Zijn longen en maag waren vol water en door het slaan tegen de romp was hij half bewusteloos. Hij was vrijwel niet meer bij machte de handen uit te steken naar de boot. De spieren verslapten. De witte romp van de Pagan was slechts een halve meter van hem af , maar het leek een hoge muur. Hij wilde die muur aanraken en er overheen klimmen. Dan beukte een geweldige watermassa de Pagan dwarsscheeps.
John raakte de reling en dreef er tegen aan. Het dek helde steil , op de een of andere manier kwam hij aan boord en viel tegen de kajuitsopbouw.
Hij begreep onmiddellijk , dat hij weer veilig aan boord was. Het zeewater , dat hij had binnengekregen , braakte hij uit.
Daarna wist hij nog de kajuit te bereiken , de deur te sluiten , om daarna op de vloer naar te vallen. Urenlang rolde hij op de grond heen en weer. Tenslotte kroop hij in kooi en sjorde zich weer vast.

Pyramiden

Toen hij ontwaakte was het al licht Hij werd niet wakker omdat hij lang genoeg had geslapen of omdat het daglicht in zijn ogen scheen. Wat hem wekte , was de plotselinge verandering in de bewegingen van de Pagan. Het stampen en slingeren was zo erg geworden als het nog niet was geweest. Zonderling genoeg hoorde John de storm niet meer huilen , wel hoorde hij het klotsen van het water in het ruim» , het dreunen aan dek en af en toe het sissen van de golven.
Voorzichtig opende hij de kajuitsdeur op een kier. Hij zag een reusachtige schuimkring , waaruit hier en daar kegelvormige waterbergen omhoogschoten , maar er was geen zuchtje wind. John begreep onmiddellijk , dat hij het centrum van de cycloon had bereikt , de plaats met lage druk , waar de cycloonwind omheen wervelt. Zover zijn oog reikte stegen grote waterpyramiden , zo hoog als een mast , uit zee op. De Pagan slingerde hevig. John ging weer terug naar kooi en sjorde zich opnieuw vast.
De gehele dag bleef de Pagan in de cycloon. Het bootje werd vreselijk heen en weer geslingerd. Het water sloeg op dek en gutste door de gebroken patrijspoort naar binnen. John duwde een broek in de opening. Weer wachtte hij uren en uren.. en luisterde. Tegen de avond klonk een oorverdovend gekraak van massief hout , dat hem verlamde van schrik. De mast ! Op dat zelfde ogenblik bijna veranderden de stevige kajuitsdeurtjes in een grijze watermassa. Toen John weer bijkwam zat hij onder het voordek tot zijn middel in het stromende water , omgeven door duisternis. In al z'n narigheid wist hij nog uit de kajuit een bijl mee te nemen en naar boven te klauteren. Er bleef niets anders over dan het want te kappen en de gebroken mast over boord te zetten. Zonder mast lag de boot veel rustiger. Het eerste wat nu te doen viel was het leegpompen van het ruim.


