
SOURCE :

SECTION :

LENGTH :

BYLINE :

DATELINE : 1 september 1951

BODY :

HEADLINE : NIEUWE RECHTERLIJKE DWALING. Veertien dagen in de cel omdat de vreemdelingenpolitie het niet goed , maar beter wist

Van onze correspondent.

MAASTRICHT. -

Veertien dagen heeft de 64-jarige dakwerker J. H.
Pieters , uit Heerlen , ten onrechte in de gevangenis gezeten , dank zij een eigenwijze rijksvreemdelingenpolitie.
En ware het niet , dat de heer Pieters ten langen leste een gratieverzoek had ingediend op een vonnis , dat in strijd met een ministeriële beschikking was geveld , dan zou hij nog zeker een week tussen vier celmuren hebben gezucht.
De heer Pieters had logies verstrekt aan een Duitse dame , die illegaal de grens had overschreden. De rijksvreemdelingendienst beschuldigde hem van deelneming aan illegale grensoverschrijding en ontzegde hem voor de tijd van drie maanden het bewakingsgebied. De uitzetting wordt ten uitvoer gelegd , tenzij de overtreder binnen veertien dagen beroep aantekent bij de minister. Dit heeft P. gedaan. Desondanks werd hij op 30 Juli uit het bewakingsgebied gezet en belandde hij te Eindhoven. Hier wees men hem op de onjuistheid van de gang van zaken en onmiddellijk vertrok hij weer naar Heerlen , waar op 17 Augustus de vreemdelingenpolitie hem arresteerde , hoewel op zijn beroep bij de minister nog niet was beschikt.
Op 29 Augustus werd P. ondanks zijn protest voor de Maastrichtse politierechter geleid , die hem prompt tot drie weken gevangenisstraf veroordeelde.
Op 30 Augustus 's morgens werd het parket te Maastricht door de Heerlense politie opgebeld en maakte men melding van het feit. dat in Kerk rade bericht was ontvangen , dat de minister per 29 Augustus de beschikking van de rijksvreemdelingendienst had vernietigd en de heer Pieters dus rustig in het bewakingsgebied mocht verblijven.
's Morgens belde toen een gealarmeerd Maastrichts parket de Kerkraadse politie op , om dit ministerieel besluit te mogen inzien , hetgeen 's middags gebeurde. De verdediger van de ongelukkige heer Pieters , mr. Van der Hoven , ging terstond naar de Officier van Justitie en vroeg de invrijheidstelling van de man , die helemaal niet in de gevangenis thuis hoorde.
- Halt , zei de Officier van Justitie , dat gaat zo niet. De verdachte en ik hebben tijdens de zitting na het vonnis van de Politierechter afstand gedaan van hoger beroep , dus is het vonnis in kracht van gewijsde. En de man blijft zitten tenzij hij een gratieverzoek indient.
De verdediger zwaaide met het kostbare ministeriële papier en wees op de ongerijmdheid van dit verzoek. Het moge waar zijn , hield de Officier vol , maar eerst het gratieverzoek en anders geen vrijheid voor de man. In arren moede heeft toen de verdediger een gratieverzoek ingediend , zodat de heer Pieters gistermiddag om kwart voor drie in vrijheid werd gesteld , nadat men hem van 17 Augustus af ten onrechte en met te grote ijver van zijn vrijheid had beroofd.



