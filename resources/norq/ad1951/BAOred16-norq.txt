
SOURCE :

SECTION :

LENGTH :

BYLINE :

DATELINE : 1 september 1951

BODY :

HEADLINE : Algemeen Dagblad. 31 Augustus

De dag van gisteren heeft bij de schrijver dezer regelen een weemoedige herinnering nagelaten. Er werd gevlagd en het «Oranjezonnetje» scheen bij vlagen , maar het was een dag als alle andere.
Hoeveel is er veranderd ! Koninginnedag op 31 Augustus ligt in onze herinnering als een dag van vlot jolijt.
Het begon des morgens vroeg en het hield veelal tot diep in de nacht aan.
Het muntte niet uit door een cultuurzware stijl. Het was oubollig , maar hartelijk en gezellig. Ook zij , die weleer geen aanleiding vonden mee te feesten ( en dat was doorgaans uit politieke overwegingen ) , mochten dan al hun afstand nemen , tegen het feest als feest kon slechts een kniesoor bezwaar hebben.
Na de bezettingstijd hebben wij nog een enkel Oranjefeest op 31 Augustus gevierd , maar het was niet meer «vooroorlogs» en nu is dan koninginnedag verplaatst en de 31ste Augustus ligt min of meer verlaten in het einde der vacantiedagen.
Wat bindt onze prettige herinnering toch aan dat vijftig jaar gevierde koninginnefeest op 31 Augustus ? Dat kunnen niet alleen serpentines en Oranjebitter zijn geweest , noch hospartijen , straat-illuminaties , en aubades.
Het is de jarenlange relatie tussen onze nationale hang aan en erkentelijkheid voor het vorstenhuis en de pretmakerij op 31 Augustus. Zoals men bij het horen van Mendelssohns bruiloftsmars niet zozeer geroerd wordt door de poëzie dier muziek , maar veeleer terugdenkt aan het ogenblik , dat die tonen voor ons zelf klonken , zodat er een onverbrekelijke verbinding ontstaat tussen die klanken en een der ontroerendste ogenblikken van ons eigen leven , zo haalde op 31 Augustus het feestelijk gedoe scherp de band naar voren tussen land en vorstin.
Dat missen wij nu op 31 Augustus.
En 30 April moet nog traditie worden : een nieuwe traditie , zich vormend naar nieuwe normen.



