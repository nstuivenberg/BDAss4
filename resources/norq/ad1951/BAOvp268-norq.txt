
SOURCE :

SECTION :

LENGTH :

BYLINE :

DATELINE : 29 september 1951

BODY :

HEADLINE : OPERETTE OF BLOEDIGE ERNST ? . OPSTAND IN ARGENTINIË. Regering van Perón
verkondigde het nieuws per radio. Washington spreekt twijfel uit over de echtheid van de revolutie

BUENOS AIRES ( Reuter en A.P. ) . -

Argentinië heeft gisteren een kortstondige militaire opstand beleefd , die in de kiem kon worden gesmoord. Laat in de ochtend maakte de Argentijnse radio bekend , dat militairen een revolutie waren begonnen tegen de regering-Perón. Tegelijk riep het Algemeen vakverbond , de organisatie waarop president Perón steunt , een staking uit en gaf de arbeiders in de hoofdstad bevel zich te verzamelen op het plein voor het regeringsgebouw Casa Rosada voor een betoging tegen de revolutionnairen.
De radio bleef met tussenpozen de woorden herhalen : «De staat van burgeroorlog heerst. Legerofficieren , die er aan deelnemen , zullen worden doodgeschoten.» Korte tijd daarna kondigde president Perón de staat van beleg af en kwam het bericht , dat de opstand was mislukt.
Dit is ongeveer alles , wat gisteren rechtstreeks uit Argentinië werd vernomen.
De telegraaf- en telefoonverbindingen werkten normaal , maar perstelegrammen kwamen niet door en men vermoedt dan ook , dat er censuur is ingesteld. Via Montevideo , de hoofdstad van de nabuurstaat Uruguay , werd in de avond bekend , dat de opstand was geleid door twee generaals : Benjamin Menendez en Arturo Rawson. Menendez is gearresteerd evenals een veretaan uit de socialistische partij , Alfredo Palacios.
Gisteravond zijn vier militaire vliegtuigen van de Argentijnse luchtmacht met vijftig militairen , die aan de opstand hebben deelgenomen , op het Uruguayse vliegveld Carrasco geland.
Zij zijn geïnterneerd. Menendez zou tot leger , vloot en luchtmacht een proclamatie hebben gericht , waarin hij opwekte tot omverwerping van de regering en «herstel van de normale toestand.» Van generaal Rawson is bekend , dat hij een der leiders was van de revolutie van 1943. Hij heeft toen twee dagen het presidentschap bekleed.
Noch de Argentijnse ambassade te Washington noch het Witte Huis had gisteravond enig officieel nieuws over de opstand ontvangen.
Een ambtenaar van het Amerikaanse ministerie van buitenlandse zaken zei er van : Het is nog te vroeg om te weten , of deze opstand is georganiseerd tegen of namens de regering van Perón. Hij herinnerde er aan , dat op 11 November verkiezingen zullen worden gehouden voor het presidentschap , waarbij Perón zichzelf wil opvolgen.
Men weet te Washington dan ook niet , of de opstand is georganiseerd door hoge militairen , die onlangs zeer misnoegd waren over de pogingen van Eva Perón om zich candidaat te stellen voor het vice-presidentschap ; of dat men hier te maken heeft met een coup de théatre van Perón zelf om de arbeiders , op wie hij steunt , op te zwepen voor de aanstaande verkiezingen.

«Slechte Argentijnen»

Om half vier in de middag , nadat de radio reeds had omgeroepen , dat de opstand was onderdrukt , verscheen president Perón op het balcon van zijn paleis , waarvoor een grote massa was samengestroomd. In een rede , die door alle stations werd uitgezonden , deelde hij mee , dat een groep «slechte Argentijnen» hun uniform hadden onteerd , maar dat de wet «onverzettelijk op hen zal worden toegepast». Trouwe militairen waren de slechte elementen de baas geworden en de president bracht hun de dank van de republiek. Perón gaf de «duistere krachten van kapitalisme en imperialisme» de schuld van de opstand. A la horza ( aan de galg ) schreeuwde de menigte.
Uit zeer onvolledige berichtgeving over het verloop van de opstand is het volgende op te maken : De revolte schijnt tot kernen te hebben gehad de grote luchtbasis El Palomar bij Buenos Aires , het vliegveld Camp de Mayo en de cavalerieschool , beide in de hoofdstad. De meeste opstandige elementen schijnen zich bij de luchtmacht te hebben bevonden , die in de ochtend boven Buenos Aires revolutionnaire pamfletten uitstrooide.
Reeds spoedig kondigde de radio aan , dat het garnizoen van La Palomar zich na een bombardemert door regeringsgetrouwe piloten had overgegeven en dat ook de opstandelingen van de cavalerieschool het hoofd in de schoot hadden gelegd. Kort daarna werd van Campo de Mayo gezegd , dat daar «alles rustig» was. In de middag hebben toen acht straaljagers over het centrum van Buenos Aires gevlogen cm de trouw van de strijdkrachten aan president Perón te bewijzen.


