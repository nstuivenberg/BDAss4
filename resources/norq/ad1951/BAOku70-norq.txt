
SOURCE :

SECTION :

LENGTH :

BYLINE :

DATELINE : 29 september 1951

BODY :

HEADLINE : Morgen ben ik rijk. Engelse lachfilm die in Venetië een prijs won

Van onze filmmedewerker De film , die enkele weken geleden op de Biënnale te Venetië de prijs voor het beste scenario heeft gewonnen , is het verhaal van een geniale misdaad. Maar meen niet , dat het répertoire van onze bioscopen «dus» een machtig griezelstuk is rijker geworden ! De grote verrassing van The Lavender Hill Mob is , dat het een kapitale lachfilm is , de nieuwste glorieuze aanwinst in de reeks comedies van Engels maaksel.
Stel U voor : een controle-ambtenaar van 's Rijks Munt , die toeziet op het gieten van 's lands gouden broodjes , en die jaar in jaar uit met de bewapende vrachtauto meerijdt , welke de vers-gebakken goudschat naar de kluizen van de bank transporteert. Een stijf , ja , pietluttig ambtenaar , door al zijn collega's bespot om zijn pijnlijke nauwgezetheid , maar wiens onkreukbaarheid dan ook boven alle verdenking verheven is. Deze ogenschijnlijk fantasieloze man heeft in zijn jarenlange omgang met glinsterende rijkdom echter wel degelijk de verleiding leren kennen. Als chef van deze goudtransporten beschikt hij telkens , zo lang de vrachtwagen onderweg is , over millioenen. Hoe eenvoudig zou het voor hem zijn zich zo'n zending eens toe te eigenen ! Maar hij weet , dat het goud pas waarde voor hem zou hebben , indien hij het naar het buitenland kon smokkelen en daar geleidelijk verkopen. Hoe zou hij -zo'n lading ooit van het welbewaakte Engelse eiland weg kunnen krijgen ?

Vol kostelijke trekjes

Na vijftien jaar vindt hij de oplossing , verschaft zich handlangers , vormt een «bende» en slaat zijn slag. De gestolen goudschat verhuist onder een geniaal gevonden vermomming naar Frankrijk en de politie staat voor een raadsel.
Op papier klinkt het bekroonde scenario tot zover als een regelrechte gangsterfilm , maar de toeschouwer in de zaal zit intussen al onafgebroken te schudden van het lachen. Want het is zo'n rare misdaad door twee keurige heren uit een onsterfelijk-keurig Londens pension. Heren , die op een hoogst wonderlijke manier de benodigde zware jongens aanwerven. Zij ontwerpen een prachtig plan , dat door allerlei onvoorziene kleinigheden bij de uitvoering helemaal niet klopt , maar door andere kleine toevalligheden toch volkomen op zijn pootjes terecht komt.
Laten wij direct vaststellen , dat het bekroonde draaiboek van T. E. B. Clarke in zijn humoristische strekking ten volle steun vindt bij de regie van Charles Crichton en het spel van Alec Guinness , Stanley Holloway , en vele anderen.
Deze film zit vol kostelijke trekjes , zoals de tegenstelling tussen de flagrante misdaad en de aardige , ja brave uitvoerders ervan , tussen de lof van de radio voor de rustig-succesvolle politie en de in werkelijkheid verslagen stemming bij de recherche tussen de grote brutaliteiten , die gelukken en de malle kleine misrekeningen , welke de daders de das om doen.

De draak met alles

Deze film steekt de draak met letterlijk alles , met statige ambtenaren : en beroeps-inbrekers , met saaie pensions en plechtige banken , met Engelse politie en met Franse douane. En zij doet dat op een prettige , luchtige manier.
Het is bepaald een vondst zoals in de daverende finale de vinger wordt gelegd op de zwakke plek in het systeem van de radio-auto der moderne politiecorpsen , nl. wanneer de gezochte persoon per ongeluk zelf aan het stuur en aan de microfoon van één der bij de jacht betrokken politiewagens komt te zitten.
En in de rondtollende afdaling van de Eiffeltoren geeft Crichton ons een onbetaalbare scène , die wij bijna onder het hoofd : absolute film zouden kunnen rangschikken. In ieder geval is het een subliem stukje absolute klucht.
Zoveel is zeker , dat deze bevrijdendkomische The Lavender Hill Mob ( die in Nederland gaat heten : Morgen ben ik rijk ) een van de films is , welke wij haar Venetiaanse prijs van harte gunnen.


