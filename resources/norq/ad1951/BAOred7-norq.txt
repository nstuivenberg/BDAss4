
SOURCE :

SECTION :

LENGTH :

BYLINE :

DATELINE : 7 juli 1951

BODY :

HEADLINE : Werelds loop. Verschillend lot

Wie nog twijfel mocht gevoelen over de noodzaak voor het vrije Westen om ondanks de wapenstilstandsonderhandelingen op Korea , die nu gaan beginnen , de hoogst mogelijke waakzaamheid en paraatheid te behouden , zal met diepe schrik kennis genomen hebben van het vonnis , dat in Praag is geveld over de vertegenwoordiger van Associated Press. Tien jaar gevangenisstraf kreeg deze jonge journalist , wie spionnage ten laste is gelegd op geen andere gronden en met geen andere bewijsstukken , dan dat de man zijn - in de vrije landen normale - journalistieke werk consciëntieus had verricht.
De bijzonderheden van het proces zijn , helaas , al reeds onbelangwekkend geworden. Dat Oatis zijn schuld bekende , zegt ons niets meer. Geen beschuldiging kan zo vreemd , zo strijdig met de aperte waarheid zijn , of achter het IJzeren Gordijn weten de rechterlijke autoriteiten de beklaagden er toe te brengen met een «bekentenis» voor de dag te komen. De wereld kon zich hierover in de jaren dertig , tijdens de grote zuiveringsprocessen in de Sovjet-Unie , nog verbazen.
Thans , na de lange , grauwe reeks van politieke processen in de wereld van het communistische dwangregiem , behoort het reeds lang tot de bekende verschijnselen , die voor niemand meer enige waarde hebben.
Wie ervaren heeft hoe een kardinaal Mindszehty schuld «bekende» , hoe dezer dagen weer aartsbisschop Groess alle beschuldigingen van zijn rechters beaamde , evenals Vogeler en de vele anderen , die in handen zijn gevallen van het communistische «gerecht» , weet , dat de totalitaire opvolgers van de fascistische dictatoren in de korte jaren sedert 1933 heel wat geleerd hebben. Een Rijksdagbrandproces kon reeds de ongelukkige Van der Lubbe geestelijk breken en tot willoos slachtoffer maken , maar kreeg nog geen vat op een Dimitrov , die zijn rechters ten aanschouwe van de gehele wereld op de felste wijze bleef weerstaan. Dat is bij de nieuwe heren niet meer mogelijk.
Ook een Dimitrov zou met de methodes , die thans ter beschikking staan , gedwee erkend hebben , wat men maar van hem wilde , zou schuldbewust de meest waanzinnige aantijgingen hebben aanvaard en toegegeven.
Het proces tegen Oatis was symptomatisch , meer nog dan de processen waarin de communistische machthebbers afrekenen met hun kerkelijke tegenstanders. Oatis was Amerikaans onderdaan. Hij werkte als correspondent in Praag. Hij verzamelde nieuws , normaal , gewoon nieuws , dat een indruk kon geven van leven , verken en denken in Tsjechoslowakije. Een arbeid , zoals die in ons land en alle vrije democratische landen dagelijks door honderden en honderden journalisten wordt verricht. Dat is hem noodlottig geworden. In de landen onder communistisch regiem is de vrije pers van de aanvang af om hals gebracht. Thans moet ook een einde gemaakt worden aan de op onafhankelijke basis tot stand gekomen nieuwsgeving naar het buitenland. Niets anders mag meer naar het buitenland doordringen , niets anders meer van het buitenland naar binnen bekend worden , dan wat door de communistische molen vermalen is.
Vele gedachten komen op , wanneer men dit overpeinst.
In de eerste plaats wel gedachten over de onschatbare waarde van een vrije pers voor de verdediging en handhaving van de persoonlijke onafhankelijkheid tegenover de staatsmacht. Er zijn tal van bedrieglijke vormen mogelijk , waarin een parlement kan worden gehandhaafd zonder zijn democratische functies meer te kunnen vervullen.
Argentinië levert ons daar een van de vele bewijzen voor , Zolang echter nog een vrije pers bestaat , is de democratie niet verloren. Zodra deze wordt aangetast , is de voornaamste stut van de democratie weggeslagen en is er geen enkele verdediging van de vrijheid meer mogelijk.
Diepe deernis moet ons vervullen met het Tsjechoslowaakse volk. Dit land , eens door Masaryk en Benesj opgebouwd tot een modeldemocratie , heeft stellig een verpletterende meerderheid binnen zijn grenzen , die met afschuw de huidige ontwikkeling ondergaat. Machteloos , gebonden aan handen en voeten. Waar ligt daarvan de oorzaak ? Wellicht kan men voor deze vraag een verklaring vinden , wanneer men kijkt naar Finland. Tsjechoslowakije ligt niet dichter bij de Sovjet-Unie dan deze kleine , betrekkelijk zwakke staat , in het hoge Noorden. Toch is deze er in geslaagd zijn innerlijke vrijheid te behouden , toch zijn daar nog dezer dagen verkiezingen gehouden , die de aartsvijanden van het communisme , de sociaal democraten , als sterkste partij uit de strijd hebben doen naar voren komen.
Kan het zijn , dat de Finnen indertijd , zonder te vragen wie van buiten af hen te hulp zou komen , de wanhopige strijd aangedurfd hebben en in een winteroorlog , ten aanschouwe van de gehele wereld de enorme tegenstander tijdenlang schaakmat hebben gezet ? Kan het zijn , dat het wezenlijkste onderscheid tussen de positie van deze beide landen niet moet worden gezocht in al of niet grotere democratische gezindheid van het ene boven het andere , maar in de onwrikbare wil tot handhaving van eigen vrijheid in het ene land , onafhankelijk van de offers , die dit zou kunnen kosten , en in gebrek aan zelfvertrouwen , wankelmoedigheid bij het andere , dat weliswaar de vrijheid aanhangt , maar niet bereid is daarvoor alles op het spel te zetten ? Het loont de moeite , deze vraag te stellen - en er voor ons zelf een antwoord op te formuleren.
Wat ons betreft staat het vast , dat de vrijheid geen gratis geschenk of erfenis is. Wij zijn er ons ten volle van bewust , dat de vrijheid in deze wereld dagelijks in gevaar verkeert , dagelijks opnieuw verdedigd , ja veroverd moet worden op meedogenloze tegenkrachten en alleen behouden wordt door de volken , die bereid zijn zonder een seconde aarzeling , zonder compromis , zonder te vragen zelfs naar kans of uitslag , alles te offeren , liever dan onder te gaan in de grauwe rechteloosheid die ontstaat , wanneer men bukt voor geweld of dreigement , onafhankelijk , of die komen van een minderheid of van een verpletterende overmacht.
Finland en Tsjechoslowakije. Men overpeinze het verschillend lot van deze landen eens.


